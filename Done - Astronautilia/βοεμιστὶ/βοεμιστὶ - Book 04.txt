HVĚZDOPLAVBY ZPĚV ČTVRTÝ
(O zoofytech)
Na planetu jsme pak přišli tam při naší hvězdnaté pouti
(Mandyse hledajíce a ovci, jež sleduje vesmír),
na které bytosti žily vám zvláštní, na pohled podiv,
podobné listům či kytkám a rozličné majíce tvary,
5 ale mohly se rychle hýbati na způsob zvířat.
Všichni leč zelení byli, neb totiž chlorofyl měli
v kůži. A chlorofyl jméno to dali učení muži
látce, jež složitý má též velice chemický vzorec:
Padesát pět to Cé a potom sedm i Háček,
10 nato šestero Ó a devět slavných i Emgé.
Toto první je typ, a typ pak druhý je zase
podobný prvému tomu, leč desetkrát více v něm třeba
vodíku, avšak jinak jsou oba typy ty stejné.
Díky tu chlorofylu pak potravy neměli třeba,
15 protože fotosynthésou si tuto vyrobit mohli.
Těmto se podivujíce jsme chodili po oné hvězdě,
na různé thérofyty se dívali s radostnou myslí.
Zdálo se nám to tu býti snad jakýmsi bezvadným rájem,
země, v níž bytosti živé se navzájem nemusí vraždit,
20 aby mohly jen žít, však pouze čistého slunce
paprsky a pak voda a půda stále je živí.
Třikrát blažená jsou ta zvířata, čtyřikrát spíše,
která chlorofyl mají, neb žádná jim potřeba není
zlosti anebo strachu, neb navzájem nezabíjí se.
25 Zatímco takto jsme slovy tu mluvili perutnatými,
kráčeli jsme tím krajem a zírali na thérofyty.
Náhle se thérofyt jakýs, jenž trny měl, proti nám vrhl
velký a na pohled strašný, jak jakýsi běžící kaktus.
Ten pak, vyskočiv na nás se zmocnil astronautéra
30 jednoho z dobrých druhů a rypákem probod mu tělo.
Ten ale strašlivě zařval a kopal v poslední křeči,
avšak thérofyt onen tu temnou vysával krev z něj,
z onoho muže; však my, když úlek uvolnil údy,
nejdříve svými fejzry jsme střelili sající monstrum.
35 Zasažen, zprůhledněl tvor tu ihned na způsob mlhy,
ale pak úplně zmizel a obludy nebylo více.
My však velice rychle jsme zpátky běželi k lodi,
nesouce provrtaného si druha; toho pak léčil
lékař v té naší lodi svým uměním, jakož se sluší.
40 Odtud ostatní všichni mí věrní druhové dobří
planetu opustit chtěli a její nebezpečenství,
avšak mne samého milé tu v hrudi pobídlo srdce
planetu prohlédnout sobě a všechno vyzkoumat na ní.
Ohromná zvídavost totiž a poznání touha mi nyní
45 chopila mysl, bych zvěděl tu příčinu, proč thérofyti
druhé a navzájem sebe si v boji zabíjet chtěli,
když přece věděli, jak si synthésou potravu tvořit.
Avšak prošením různým a důvody nakonec přece
dvěma z posádky mužům jsem slavné přesvědčil srdce,
50 aby šli zkoumati se mnou a jiné zvěděti věci.
Na sebe pevnou zbroj jsme vzali, již kosmičtí plavci
obvykle tehdy nosí, když nebezpečí jim hrozí,
vybaveni pak fejzry jsme zpátky zkoumati vyšli.
Mnohé jsme zřeli tam věci a zvláštní, na podiv pohled.
55 Mnoho thérofytů tam velkých, jakož i malých
všechněch přerůzných tvarů, jež může si pomyslet vůbec
mysl smrtelných lidí a představit nebo i projít.
Jedni z nich zelení byli a v zeleně odstínech všechněch,
jiní naopak modří a jiní zase i černí,
60 jiní opět i žlutí a jiní červení zase.
Tito thérofytové tu sem a tam kráčeli krajem
navzájem uvažujíce o zkáze a náhlé si smrti
způsoby nejrůznějšími, jež může si pomyslet vůbec
mysl smrtelných lidí a představit anebo projít.
65 My pak chodíce tudy jsme velmi se divili tomu.
Suchá byla to země a pustá, trápilo velmi
tohto systému slunce, jež bylo velice teplé,
teplejší nežli naše a ostřejší paprsky svými,
(avšak my v odění svém jsme měli též refrigeraci
70 chytrým technickým umem v těch šatech zabudovanou).
Ani se nezdál tam být zdroj vody, či nějaká vláha,
ale docela suchá zem byla, úplně pustá.
Pořád po ní tu vál i suchý teplý tam vítr,
vysoušeje v ní všechno a rychle se tvory těmi.
75 Ti pak, jak jsem teď poznal, si navzájem museli šťávu
nabírat jedni z druhých, neb žádný zdroj nebyl tam vody.
Tak jim zachránit život tu sama nemohla schopnost
fotosynthetisovat bez velmi žádoucí vody.
Avšak mně myšlenka přišla a důvod o thérofytech,
80 že totiž na samém dně té potravní pyramidy
(potravní pyramidou to zoologové zvou všichni)
musí tvorové být, co rovnou vodu tam pijí,
jinak by nebylo možno přec žíti v krajině oné.
Vyšli jsme tedy hledat ty zvláštní pijící tvory,
85 aby nás zavedli tam, kde pramen temné jest vody
skryté, nezdálo se, že zjevný by mohl být všechněm,
když totiž thérofytové ji přece si navzájem sají,
krev a tělesnou šťávu a navzájem zkázu si nesou.
Mnohá dobrodružství jsme zažili na této pouti,
90 často thérofyti se na nás vrhali, krev nám
chtějíce pít, ty museli jsme pak zabíti fejzry.
Mnoho podivných věcí jsme zažili, na podiv pohled,
ale najíti vody ten pramen nebylo možno.
Bezradní vrátili jsme se pak večer do dobré lodi.
95 Zrána opět jsme vyšli jak včera, hledači vody,
avšak posměšným slovem nás zdravili druhové dobří.
Nakonec nalezli jsme ty pijáky vody, co byli
základem pyramidy a bez viny na vraždách zvířat.
Byly tam jakési díry v té suché vyryté zemi,
100 tvrdé, kamenité, jež kopat nemohli vůbec
ostatní thérofytové, krom samých pijáků vody.
Pod touto skálou pak bylo tam vodnaté jezero skryto
a v něm dole tam žily ty bytosti pijící vodu.
Z děr pak vystrkovaly své hlavy a veliké uši,
105 činíce fotosynthésu pod paprsky jasného slunce.
A také pili tam dusík, to přímo ze vzduchu totiž,
ne jako rostliny jsou tam u nás na Zemi šíré,
které musí si dusík brát skrze kořeny z hlíny.
Ale číhali na ně tam jiní tvorové hbití
110 draví, co ve zvyku měli ty vody pijáky chytat.
Tyto dravce pak jiní zas dravě chytali v kořist,
větší a silnější tvoři, to všechno pro žádost vody,
a ty pak ještě zas větší tu vraždili fytothérové.
Takto jsme pyramidu jich potravní poznali nyní.
115 Ale mne uvnitř prsou tu pohnulo zmužilé srdce
zhoubnými prokopat fejzry tam onu zbrázděnou skálu,
aby se zjevila voda i ostatním rostlinným tvorům,
aby se naučit mohli pít tmavou vodu tu přímo,
všichni po řadě spolu a bez vší temné již vraždy.
120 Ihned vytrhnuv fejzr tu od své mohutné nohy,
tvrdou jsem zničil skálu, jež zmizela jakožto mlha.
Ihned ze hlubin země se valil proud životodárný.
My se však vrátili zpátky do svojí černé zas lodi,
radujíce se, že tvorům těm rostlinným dali jsme vodu,
125 konec i hněvu a strachu že tím jsme také jim dali
na věky. Ale to však jsem, já hlupák, nemohl tušit,
změna že věcí vnějších přec sama nemůže změnit
vnitřní povahu tvorů a nějak náhle ji zlepšit,
zvířat, jakožto lidí. A jistě ne zpočátku ihned.
130 Na dobře leštěnou loď jsme vstoupili s příjemnou myslí,
s radostí z thérofytů to ve svých nesprávných myslích.
Ihned tu raketný pohon nám pohnal lodici dobrou,
vzhůru jsme ve vesmír vzlétli a planetu nechali cizí.
Odtud poté jsme pluli tam propastmi prázdného kosmu
135 Mandyse hledajíce a ovci, jež sleduje vesmír.

