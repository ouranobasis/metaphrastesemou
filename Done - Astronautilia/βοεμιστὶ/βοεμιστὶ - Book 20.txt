HVĚZDOPLAVBY ZPĚV DVACÁTÝ
(O dalších kosmických pirátech a o divných planetách,
zejména pak o hypnotických zvířatech)
Tak tedy dále jsme pluli tam k planetě strážníků času,
avšak já svolal jsem schůzi svých všechněch kosmických vlků
(loď mi kormidelník ten robot propastmi řídil)
a vše, co řekl mi Grogal, jsem též jim pověděl opět.
5 Tehdy druhové dobří se všichni dohodli na tom
Mandyse dále hledat a ovci, jež sleduje vesmír,
a také ke stanici teď plouti strážníků času,
mnoho pak prositi tam těch strážců vznešené hlavy,
aby buď půjčili nám ten času výborný pletač,
10 anebo Mandyse sami si chytli či honili v časech,
a kdyby nechtěli sami, pak složitý stroj ten jim ukrást,
abychom hledali sami a chytili lstivého Mandu,
a že není teď čas snad ustat a změkčilý býti,
ale pracovat silně tu energicky a vší silou,
15 neboť nebezpečenství teď kosmos bezmezný třímá
a nikdo zemříti nechce, leč leda by to byl blázen,
ale všechněch nás život teď také na vážkách leží.
Avšak, když ještě jsem mluvil, tu na našem rádiofónu
ozval se veliký hlas a hluboký, jazykem cizím,
20 a tam na rozvidné skříňce se sensorů zjevila zrakům
veliká cizí loď, jež měla fejzrová děla.
Avšak hlasu tu řeč nám zase přeložil Franta.
„Cizinci, ustaňte v plavbě, neb my jsme piráti kosmu
nastavující svůj život a cizincům nesoucí strasti.
25 Jestliže zastavíte a také nám se teď vzdáte,
nezabijeme si vás však jenom v zajetí vezmem,
abyste otroci byli, či bychom vás prodali v dáli.
Avšak když nezadržíte hned běh své běhuté lodi,
fejzrovými vás děly hned zničíme s ukrutnou myslí.“
30 Tak řekl pirátů hlas. A hněv se zmocnil mi srdce.
Ihned jsem robotovi dal rozkaz rozprostřít clonu
elektromagnetickou — tu kterou nazývají též
oponou dávnější muži* — a tu jsme zabrali tehdy
z lodi pirátů jiných, když divní je zhubili ptáci,
35 rychle také i prchat tam z dosahu fejzrových zbraní.
Avšak opět se hlas nám ozval v rádiofónu:
„Hloupí jste, moji milí, že rozprostřeli jste clonu
elektromagnetickou — což technika zastaralá je.
Avšak my naopak máme své sensory daleko lepší,
40 které velice snadno tou vaší proniknou clonou,
ani nemáte moc nám pokazit vyslání zprávy.
Ale teď přestaňte prchat, neb jistá vám příkrá je zkáza.“
Tak pravil onen tam hlas a já dal robotu rozkaz
zvýšit jadernou sílu, jak nejvíc bude jen možno,
45 abychom pirátům prchli. Muž android poslechl ihned.
Strašná obrovská síla tu pohnala lodici černou
jaderná; letěla rychle tu v propast velkého kosmu,
ale nás daleko nesla od cesty, kterou jsme předtím
dále hodlali plout tam k stanici strážníků času,
50 ale nyní nás nesla ta mocná atomná síla
v neznámé oblasti kosmu, o nichž jsme neměli zdání.
Takto nyní jsme pluli tam propastmi prázdného kosmu
těsně unikše smrti, však zcela ztraceni sami
v oblasti neznámé nám; tam vrhla nás jaderná síla.
55 Zabrzdit rychlost lodi jsme však se snažili nyní,
rakety v protichodu jsme proto začali pálit,
avšak ni tak žádná možnost nám nevznikla z pokusu toho
zastavit plavidlo hned, neb velmi silný byl impuls.
Avšak za krokem krok přec zanikl veliký impuls
60 pod zpětným pálením raket a vláda se vrátila zase
řízení kosmické lodi nám skrze propasti kosmu.
Ale nás vybavil Franta též mnohou kosmickou mapou,
také do počítačů hvězd mnohých obrazy dálných,
i také oblasti této, jež daleko od cesty byla,
65 neboť to robotům ukrad, jimž dříve prodal svou paměť
na té planetě jejich, jíž dali Povstání jméno,
a mně to potom přines též do lodi na usmíření.
Tyto mapy a plány jsme vložili v mohutnou paměť
vládce robotů všechněch a počítačů v naší lodi.
70 Císařem nejdříve jeho a Melisem později zvali
mužové astronautéři, jak už jsem vylíčil dříve.
Pomocí těchto však map jsme cestu nalezli zase.
Ale to velice zlá a dlouhá byla nám cesta,
neboť daleko velmi nás vrhla atomná síla.
75 Mnohé planety divné jsme tehdy viděli, muži,
a též rozličné věci jsme zřeli plujíce kosmem
na podiv; ani bych já je všechny neuměl sdělit.
Planetu velikou jednu jsme spatřili plujíce kosmem,
která veliké pole tam měla přitažlivosti
80 takže bytosti na ní by normální nemohly sídlit,
ale kolem ní velký se točil jakýsi prsten
a na tom zvířata žila, sic rozumná, divoká ale,
jedna na jedné straně a jiná na straně druhé
navzájem bojujíce, to bylo na podiv vidět.
85 A potom také jinou jsme divnou spatřili hvězdu
dvojitou: Kolem ní se točily planety mnohé
ve prapodivných křivkách, to rozkoš by hvězdářů byla.
Tlalochů na planetu jsme potom plujíce přišli,
bychom si odpočinuli a temnou nabrali vodu,
90 kterou potřebují vždy lodi na hvězdných cestách,
pro muže, aby ji pili, a kvůli synthése stravy,
vidouce v sensorech svých, že planeta unese život.
Ihned jsme s lodicí svou tam přistáli na pevné půdě.
Na ní tam tlalochové však sídlili, zvířata strašná,
95 člověkům trpasličím snad podobná, nicméně ale
měli jedině hlavu a z té ven rostly jim ruce
a dole rostly jim nohy, to cefalopodové byli.
Těm pak na hlavě srst tam rostla velice hustá
bílá a jejich oči se velkým rovnaly koulím.
100 Hubu velikou měli a z ní jim tesáky čněly
velké a velice tuhé, jak na Zemi mají to kanci.
Ti pak ze začátku se milí a krotcí nám zdáli,
ale z ničeho nic pak začli jeviti zlobu
bez vší příčiny zřejmé, již mysl znala by mužů.
105 Se strašným ječením potom tam skákali semo i tamo
a též nahoru dolů — to pandémónium bylo,
a na nás vyskakujíce se svými sápali zuby.
Několik zahubivše tam svými zhoubnými fejzry
druhé jsme zahnali pryč, ač stále strašlivě řvali,
110 ale pak, nabravše vodu tam velkých pomocí hadic,
zase vstoupivše na loď jsme dále propastí pluli.
Dále pak dlouho jsme pluli, až v lodi došla zas voda
a už zas bylo třeba na planetu životonosnou
dole s lodicí přistát a temnou načerpat vodu.
115 Avšak já v kosmickém člunu jsem dolů vypravil druhy,
ostatní zůstali jsme tam kolem planety kroužit,
avšak ve skafu muži tam vstoupili planety na pláň,
na ni se podívati a temnou načerpat vodu.
Avšak velice dlouho již muži na hvězdě byli,
120 proto jsem sensory naše tam namířil k planetě této,
dalekohledem pak hledě jsem hledal výborné druhy.
Ty jsem nakonec našel, jak někde tam na trávě sedí,
blbě se usmívajíce tak jako jakési loutky,
očima prázdnýma hledí tam jako by byli již mrtví.
125 Kolem nich zvířata byla tam cizí, velice divná,
podobná hlavonožcům, již na Zemi bývají v moři,
nepřesně ovšem, jen trochu, neb byli to tvorové divní.
Avšak já ve druhém člunu tam přistát jsem nařídil mužům
(ten nám robot náš Tonda a Burda sdělali nový,
130 byl ale mnohem menší než ten, jejž ukrad nám Kypta,
neboť na naší lodi dost na něj nebylo kovu),
a vybrav ze svých druhů tam dva, co nejlepší byli,
s nimi, a také s Frantou, jsem vstoupil do toho člunu,
pátého robota Iva jsem s námi plavit se vyzval.
135 Dolů na pláň se snesše jsme zdrželi kosmický člunek,
ihned tu ze člunu toho jsme všichni skočili na zem
a šli jsme směrem k těm druhům, co tamo na zemi byli,
majíce v rukou fejzry, neb věc se nám nezdála jaksi.
Ale náhle tu divná moc jakás mi zakryla oči,
140 jakož i rozum. Už víc jsem nebyl na cizí hvězdě,
avšak ve velké síni kdes velmi skvělého domu,
a tam rozličné dívky též byly, velice pěkné,
jež byly vybavené jen nemnohým oděvem skvostným,
anebo přímo i nahé. To srdce plesalo ve mně.
145 Ihned mě znamenitým a milým, laskavým slovem
děvy ty oslovily a daly jídlo a pití
výborné velice dobré a začly pak erótů díla.
Toto pak nechci tu všechno snad přesně vyprávět slovy,
neboť za to se stydím. Však sladký čas mi tam nastal.
150 Náhle jsem zase se vzbudil tam ve své lodici černé,
kolem mne všichni byli zas moji druhové dobří,
také roboti všichni a Franta mi pověděl všechno.
Jak jsme na planetu onu tam přišli, mužové slavní,
tu hned jako dřív druzi jsme na zem sedli si sami,
155 tak jako panáci jacís, i já i druhové oba.
Avšak ti roboti dva, ten Franta a hlavně Ivo,
zůstali neovlivněni a s údivem nad námi stáli.
Frantovi přece jen sen tam přikryl na krátko oči,
ale rozumný robot hned setřás snění to zhoubné
160 (jakožto bioplastický je živým podoben tvorům),
ale robot ten Ivo tam zůstal neotřesený.
Leč tu naopak Franta svým vnitřním rádiofónem
o všem tom poslal zprávu tam černé do naší lodi.
Ihned tu nějaký muž dal Ivovi robotu rozkaz,
165 zase rádiofónem, by kolem nás zvířata pobil,
a aby všechny muže tam donesl do nitra člunu,
aby odrazil potom a s černou spojil se lodí.
Toto robot ten Ivo též učinil tvrdou svou myslí
a tak smrtelné muže tu zachránil z planety oné.
170 Avšak v počítače jsem paměti nalezl zprávu
o všem na planetě té, kam dobří přišli jsme muži,
a také o zvířatech, jež polypům podobná byla.
Tito obluzovali tam tvorové zvířata jiná
slastné vidiny různé jim v jejich budíce mysli,
175 že už nejedly nic a nepily oběti jejich,
až pak i zahynuly, a oni potom je žrali.
Ani jsme nenačerpali tam na té planetě vodu,
ale dále jsme pluli zas pryč tím bezedným kosmem,
těsně unikše smrti jsme hledali stanici strážců.
180 Nicméně vyprávění těch o tvorech nekončí ještě,
neboť jsme v kosmickém člunu si jednoho přivezli zpátky
malého, mladého asi, jak nám se na pohled zdálo.
A také zdálo se nám, že obluda ve mdlobě leží.
Toho jsem nejprve zabít chtěl svojím přehořkým fejzrem,
185 ale, když o tom jsem myslel, se jiná mi zazdála rada
a jsem si do skladu lodi tu divnou obludu vložil
ve Faradayově kleci — ta zdála se zdržovat sílu
její hypnotickou. A zřejmě se živila masem,
takže jsem umělého jí dosti do klece vložil.
190 Lstivý pojal jsem nápad v své mysli s obludou touto,
který ti, čtenáři milý, až dále vypovím slovem.
Ale nyní jsme pluli dál propastmi prázdného kosmu
k oněch strážníků času tam stanici a k jejich domu.