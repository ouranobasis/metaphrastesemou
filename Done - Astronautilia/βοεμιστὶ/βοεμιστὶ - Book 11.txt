HVĚZDOPLAVBY ZPĚV JEDENÁCTÝ
(O celibátních mužích a co s tím souviselo)
Avšak když běhutou loď jsme, hvězdnou, spustili na pláň,
místní přišli k nám muži a v ruce drželi fejzry,
zajali hvězdoplavce tam všechny zbrojnou svou mocí
po řadě, moje druhy i mne jejich kapitána,
5 pouta nám na pádné ruce pak také vložili trudná,
vedli nás ke svému městu a jakémus jejich i vládci,
avšak tlumočník Franta sám od sebe kráčel mi v patách.
Toho mužové chtěli již zasáhnout silou svých fejzrů,
avšak hlasitě skřeče je v jejich oslovil řeči,
10 muže, nosiče fejzrů. Ty jala posvátná hrůza,
a potom nechali ho, by za námi v krále dům kráčel.
Byli to zkušení muži a znalí technických věcí,
ale znalosti řečí jim chyběly, jakož i jiných
věcí, jež „humanitními“ se vědami obvykle zovou,
15 latinským slovem je muži zvou pozemští novějších časů.
Proto jim tlumočník Franta se zdál být jakýmsi divem.
Takto jsme kráčeli v poutech tam k jejich mocnému králi.
Toho jsme zastihli v síni, jak sedí na zářném trůně,
velkého, pěkného muže a ještě mladého dosti,
20 silného, mocného zřejmě, tak jak se obecně sluší,
aby byl vládce a král a pastýř ostatních lidí.
Ten, když nyní nás viděl a strážců vyslechl zprávu,
jejich jazykem místním nás oslovil, otázky klada,
avšak tlumočník Franta ty všechny přeložil řeči.
25 „Cizinci, kteří pak jste? Zkad plujete po dutém kosmu?
Zdaliž za nějakým cílem, či jen se touláte marně
tak jako loupežníci po planetách semo i tamo,
nastavujíce svůj život a cizincům nesouce strasti?“
Tak pravil, tomu pak já jsem zase pověděl v odvět,
30 ovšem jazykem vlastním a tlumočník přeložil všechno:
„Nikoli, vládče, nyní jsme nepřišli s úmyslem špatným
na tuto planetu tady a lupiči nejsme též žádní,
ale strážcové města, jež odtud daleko leží,
bydlíme na planetě, a ta se nazývá Zemí,
35 vzdálené totiž a cizí; a zdaleka vesměrnou poutí
přišel jsem do tvojí země a na tvou planetu jasnou,
kde vládneš, se svými druhy a se svou běhutou lodí.
Muže hledáme totiž to zloděje prchajícího.
Poslali vládcové nás a přísně nám rozkazovali
40 domů se nevracet dřív, než zloděje chytneme toho,
ani to nebyla krádež a loupež bezcenné věci,
ale velice cenné, jež cenu má nezměřitelnou.
Jiným bytostem, které tu sídlí v hlubinách kosmu,
nemohl bych o tom mluvit, neb většinou na to jsou hloupé.
45 Avšak ty naopak, vládče, a tvoji vznešení muži
všichni znalí jste věcí a máte výbornou mysl.
Proto tedy ti řeknu o strastech a o nebezpečí,
že totiž ohrozil tím i nás i vás tady všechny
a také veškeré věci, jež jsou jen v hlubinách kosmu.
50 Věziž, králi, že Mandys, ten od nás nemužný zloděj,
ukradl jednu ovci, jež není bezcenná vůbec,
ale velice cenná a cenu má nezměřitelnou.
Rovnice jakési prý že jsou ve fysiků vědě
mrzké. Ty kvantové jsou prý výkladem theorie.
55 Avšak symboly mrzké těch velmi obtížných rovnic
ukazují, že musí být bytost, jež sleduje vesmír.
Kdyby nebyla bytost, jež na vesmír stále se dívá,
kosmos vzdálených cest by více nemohl trvat,
ani čas, ba ani prostor, ni hmota a vůbec co jiné,
60 ale něco vždy musí mít hlídku a úporně zírat.
Kdo by ze smrtelných lidí to vůbec pochopit mohl?
Učenci spekulovali o hlídce vesměrné stále,
co by to za bytost bylo a tvora, jenž sleduje vesmír,
ale řešení žádné jim nepřišlo při přemýšlení.
65 Nakonec přišli na to, že tato bytost jest ovce,
žijící na naší Zemi, tu potom hlídali pilně.
Ale Mandys ten muž ji ukradl, unáší kosmem,
všechny tu ohrožuje a pánem všechněch je věcí.
Kdyby přelstivý Mandys tu totiž ovečku zabil,
70 nic by nemohlo trvat tu z bytostí, jakož i jsoucen,
ani čas, ba ani prostor, ni energie, ni hmota.
Věru, že Mandys i sám by zahynul společně se vším,
ale ten člověk je blázen a je mu všechno již jedno.
Snadno by sebevraždu tím způsobem Mandys moh spáchat
75 s celým samotným kosmem. Tím všechněm by pomstil se věcem.
Nás pak poslali vládci, co u nás na Zemi vládnou,
toho Mandyse chytit a ovci, jež sleduje vesmír.
Ale to tajně se stalo: Strach měli, by nezvěděl lid to.
My pak Mandyse toho jsme hledali semo i tamo,
80 pluli jsme sami dlouho tu v hlubinách dutého kosmu,
mnohé podivné věci jsme spatřili při hvězdné plavbě
úžasné. Ani bych všechny je neuměl vypověděti.
Nakonec Mandyse toho a ovci, jež sleduje vesmír,
na jedné oběžnici jsme chytli, kde s ovcemi býval,
85 ale Mandysi zase se pryč nám zdařilo utéct,
ovci samu zas chytil a prchal kosmickou cestou,
my ho divoce hnali a již se blížili k němu,
znovu ho chytiti chtěli a mužné již plesalo srdce,
avšak tvoji nám muži tu rozkaz přistáti dali,
90 a pak vedli nás v poutech sem do města, před tebe potom,
ohrožujíce nás samy a celý široký vesmír.
Ani bych já ti byl neřek to o ovci a o tom muži,
kdyby nám v zajetí jsoucím se toho nezdála nutnost.“
Takto pravil jsem já a Franta přeložil všechno.
95 Král i ostatní druzí tu umlkli, seděli tiše.
Ale pak nařídil vládce nám pouta sundati zase
s rukou všechněm a vyzval nám sednout na židle všechny,
též nám sloužící jejich pak každému do ruky dali
pohár anebo číši či kalich překrásné práce,
100 do těch pak nalili nám i místním červené víno.
Tak se z nepřátelských teď pohostinnými nám stali
oni mužové místní i s jejich pastýřem lidí.
S námi teď popíjeli a na všechno vyptávali se,
na věci, osudy naše, když cestu měli jsme kosmem,
105 ale ze všeho nejvíc na ovci, jež sleduje vesmír.
Z těchto v odpověď jim jsme výčet činili rádi,
avšak tlumočník Franta ty všechny přeložil řeči,
poslední také král k nám perutná promlouval slova:
„Úžasné povídáš věci tu, cizinče, o božské ovci,
110 která sleduje vesmír, a Mandysi běženci hvězdném.
Poznávám a také vím, že ohroženi tím jsou všichni,
celý široký kosmos a všechna jsoucna a hvězdy,
jak čas, tak také prostor a energie a hmota,
je tedy nutnost tu silná ho chytit co nejrychlej možno.
115 Tobě v tom pomohu já a všichni druhové moji
chytiti Mandyse toho a ovci, jež sleduje vesmír,
a abys rychle se vrátil s ním na Zem do svojí vlasti,
neboť bych zajisté nechtěl se strážcem státi té ovce,
ani z našich zde žádný, neb velký věru to úkol,
120 ale ti pomoc svou dáme a poskytnem, jak jen mohu,
veškerého zde lidu a také plavidly kosmu,
abysi Mandyse chytil, jenž nese ovci, i s ovcí.“
Tak pravil královský muž a všichni tleskali vládci,
tomu pak vzdával jsem dík i já sám perutným slovem.
125 Toto pak srozumění jsme hostinou slavili v síni,
místní i astronautové a víno pili jsme silně.
Avšak když opili se a stali se těžkými vínem
všichni mužové místní i moji druhové dobří,
— sám nejsem veliký piják a piju spíše jen mírně —
130 počali mužové místní tu na sluhy pokřikovati,
aby jim přinesli něco, co Franta přeložit neznal.
Přinesli sluhové potom tu divné věci jak kůže,
a mezi hodující je dělili, každému jednu.
Také mně jednu věc dali, tu mé se divilo srdce.
135 Avšak domácí začli ty kůže nafukovati
ústy, tu začaly se jim údy jeviti ženštin
prsa a zadnice též a skryté nástroje lásky,
a tak se ukazovalo, že podoby jakés jsou dívek
sdělané z nějaké látky a stvořené způsobem chytrým.
140 Když pak je nafouklé měli a zacpané náfuku trubky,
počali domácí muži tu smilnit s útvary dívek
přechytře sestrojenými, a to byl na pohled podiv.
Těm pak vévodila v tom krále posvátná síla.
Ale děvice tyto, jež technická sdělala znalost,
145 neležely snad tiše jak podobám mrtvým se sluší,
avšak spolupracovaly tu s muži smilníky všemi
jako by byly snad živé, to zázrak byl technické vědy.
Toto pak vidouce také i moji druhové dobří
počali nafukovati si dívek podoby sami,
150 a tu i s vyrobenými pak ženami mísiti údy.
Avšak o sobě samém nic více povědět nechci,
co dál se v síni té dělo, neb mluvit o tom se stydím.
Nakonec domácí muži i všichni druhové moji
znavili těmi se díly a spánek pokryl jim hlavy.
155 Takto se unavivše jsme přes noc až do jasné zoře
leželi v hodovní síni, i král i lid i my hosté.
Zora když s ránem se rodíc se zjevila růžových prstů
(cizí, docela jiná, než jakou na Zemi máme),
tehdy jsem ze spánku vzbudil se uvnitř onoho domu
160 krále, mužů těch vládce, však druzí hluboce spali.
A tu jsem viděl tam krále, jak vzhůru jsa na trůně sedí,
a tu mne zeptati se ho hned pobídlo statečné srdce.
Ihned jsem probudil Frantu a ze spánku na světlo zvedl
a pak samého vládce jsem oslovil perutným slovem
165 (ale tlumočník Franta ty všechny přeložil řeči):
„Podivné, králi, jsem viděl a zvláštní na výsost dílo
včera v této tvé síni, že s ženami smilnili tady
robotkami umělými, to bylo na podiv pohled.
Ani jsem zatím v tvé zemi tu neviděl očima svýma
170 ženskou místní zde bytost, ať ženu nebo ať dívku,
neboť s těmi by byly přec lepší erótů činy.
Ale mně, králi, nyní to tajemství laskavě řekni
o těch umělých děvách a o tom, že přírodní nejsou.“
Takto pravil jsem já a odvětil náčelník mužů
175 (avšak tlumočník Franta ty všechny přeložil věci).
„Tobě to, cizinče, já teď všechno po řadě řeknu.
Za dávných prošlých kdysi a dávno zmizelých roků
byli zde na naší zemi, tak jak se obecně sluší,
muži a také ženy, jak běžné a normální bývá
180 u tvorů gonochoristů to v celém širokém kosmu.
Ale plavidlo velké tu dávno přistálo v zemi
s nebe a v tomto zlé se jakés ženštiny nesly
lesbické, hubičky mužů a velmi divoké mysli.
Celkově vypadaly tak jako normální ženy,
185 ale ocasy měly a také veliké uši
špičaté tak jako zvěř, však jinak ztepilé byly.
Ty měly techniku vyšší a lepší nežli jsme měli
sami my onoho času, když na naší přistály půdě,
takže ustanovily tu snadno lesbický diktát.
190 Většinu všechněch mužů tu krutým zabily fejzrem,
nečetné nechali ale jim otročit v nejhorších pracech
a jak spermatu dárce, neb techniku neznaly ještě
oplodnit vejce jedno si jádrem druhého vejce
tak, jak možno je také; to neznaly mužatky tyto.
195 Ale z normálních žen si svoje sdělaly družky.
Takto tyranstvím vládly zde dlouho na naší zemi.
Avšak jakmile muži si technickou zlepšili znalost
(tajně, neb otrokové se nesměli ve vědách cvičit),
tehdy lesbickým ženám hned příkrou schystali zkázu,
200 vítězství v povstání též, což dobře se povedlo mužům.
Všechny ocasaté tu muži zabili ženy,
ale normální ženy se staly jim otrokyněmi,
neboť veliký strach v nich vládl z tyranských ženštin.
A pak, pomalým chodem, se staly jak zvířata němá
205 pomocí genetické tu techniky, znalosti naší.
Ty jsme obrovité si stvořili, nosičky břemen
a též zadnicím kvůli, jež rozkoš působí mužům.
Ty nám nosily břímě a dřely jak zvířata tažná,
také nám rodily děti tu chlapce, jakož i dívky.
210 Z těchto pohlaví mužské vždy bylo jak mužové jiní,
ale potomci ženští jak němá zvířata byli.
Takto tedy jsme žili a strach jsme neměli z ženštin,
neboť byly teď hloupé a jako zvířata krotká.
Ale tu nějaká nemoc nám přišla na zvěroženy,
215 která nám neznámá byla a tak jsme je nemohli léčit.
Všechny jsou vyhynulé a více není už ženštin,
aby nám nosily břímě a také rodily děti,
ani nemáme znalost je vytvořit technickým umem.
Mutace jakás vznikla tu letální ve druhu našem,
220 na ten chromosóm X, že totiž když dvojmo je daný
života není schopná tak vzniklá samiččí bytost.
Ani nemáme moc tu noxu odstranit jinak,
avšak nám bez potomků teď jistá příkrá je zkáza.
Nafukovací ženy si sdělali k účelům smilným.“
225 Tak pravil královský muž a Franta přeložil všechno.
Avšak jeho jsem já teď perutnou oslovil řečí.
„Poslyš, králi, mou řeč, co nyní právě ti řeknu.
Ten tvůj životní problém si myslím, že vyřeším nyní,
jestliže naslouchat budeš mé řeči a poslechneš také.
230 My, když jsme cestovali tu po hvězdách v propastech kosmu
(Mandyse hledajíce a ovci, jež sleduje vesmír),
přišli jsme na planetu, kde bydlily ocasonosné
ženy, jakož i děvy a uši dlouhé též měly.
O této planetě já se jistě domnívám nyní,
235 že z ní vylétly ženy, jež přišly do této země,
a které ocasonosné a s dlouhýma ušima byly,
lesbické, hubičky mužů a velmi divoké mysli.
Ale na planetě té mi místní královna řekla
(jejímž jsem milencem byl a tímto nyní se chlubím)
240 všechno o planetě té a válkách a kosmických cestách.
Vyvstala jakási děva a počala hlásati vzpouru,
muže pod sebe svrhnout a ženy aby jim vládly,
a tu postupně všechněm těm ženám změnila mysl,
až pak začaly vzpouru a také v ní vítězství vzaly.
245 Těch, které zvítězily v té zemi, byly dva druhy:
jednak lesbičanky, jež nenávist měly k všem mužům,
milovnice pak mužů, leč že jim vládnouti chtěly.
Jiní normální byli tam muži, také i ženy,
kteří jak dřív chtěli žít a vládu že mají mít muži.
250 Normálním dovolily, by odpluli na černé lodi,
ale vládkyně mužů se zase přec dělily dvojmo,
totiž na lesbičanky a vládnoucí milenky mužů.
Nyní házely losem ty děvy ve dlouhých šatech,
lesbičankám padl los, že planetu opustit mají.
255 Tyto zřejmě to byly, co na tvé přistály zemi,
a pak se ostatní sběhlo, jak právě’s mi pověděl nyní.
Ty však, co zůstaly tam na planetě chvostnaté ženy,
mužům zkrušeným vládly tak, jak je pobídlo srdce,
až pak postupně muži tu sami se mutanty stali,
260 a byli nyní hloupí a čtvernozí, na způsob zvířat.
Z těchto se radujíce pak vládly falešným psiskům,
jako je potom i „psy“ též názvem nazvaly ženy.
Nicméně zanikla jim tu technika mnohá a vzácná.
Jistě že nechyběl jim snad rozum, jakožto ženám,
265 ale schopnost a zručnost, z níž různé vznikají věci
mechanických podle věd a jiná mužská i díla.
Tak jim zanikla znalost, jak vesmírem cestovat možno
a také technika jiná, již dřív na své planetě měly.
A na tu planetu my jsme přišli při hvězdné plavbě.
270 Ani bych nechtěl ti říci to o té planetě všechno,
všechna ta nebezpečí a co jsme tam trpěli muži,
avšak jedno ti povím a ty v své ulož to mysli:
že totiž chvostnaté ženy víc nechtějí vládnouti mužům,
ale naopak chtějí se mužům podrobovati,
275 tak jak ženských to dřív byl normální přírodní způsob.
Lžipsové se jim teď již i hnusní a protivní stali,
ale po normálních už teď touží mužích, jak slušno.
Jestliže nyní ty vstoupíš na planetu chvostnatých dívek
se svými druhy, tu všechny hned rozřešíš problémy trpké
280 dívek, jakož i mužů a také samého sebe.
Avšak nyní již připrav si lodi rychlé a druhy,
plujte k těmto tam děvám a já vám ukáži cestu.“
Takto jsem pravil a král se v statném radoval srdci.
Ihned vyskočiv z křesla se chopil rádiofónu
285 svojí mohutnou rukou a svolal všechny své druhy.
Začali připravovat, co třeba je na cestu hvězdnou.
Ale když nastal úsvit a zora růžových prstů
(cizí a jiná než naše, jíž vůbec se nepodobala),
lodi nativních mužů tu z lidnaté planety vzlétly
290 jejich. A také já a moji druhové dobří
vzlétl jsem do vesmíru na Tolmě, černé té lodi,
a sám se kormidla chopiv jsem všechněm ukázal cestu.
Bylo pak od těchto mužů těch lodí kosmických deset,
ale ta jedenáctá, to byla lodice naše.
295 Po dvacet pluli jsme dní tu pozemských propastí kosmu,
ale dvacátý den se zjevila planeta ženštin.
Dolů na pláň se snesše jsme dobré zdrželi lodi,
rychle pak vystoupivše té planety dotkli se nohou,
na pochod vydali jsme se tu k městu chvostnatých ženštin,
300 nikoliv beze zbraní, neb zkušenost poučila nás.
Všichni měli jsme v kapsách svých ukryty bezvadné zbraně,
které spisovatelé sci-fi zvou ve spisech fejzry.