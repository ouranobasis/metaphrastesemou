HVĚZDOPLAVBY ZPĚV SEDMNÁCTÝ
(O lupičích a zajetí Elefanta
a Franty)
Příliš dlouho jsme pluli dál propastmi prázdného kosmu
směrem k motýlic hvězdě a měsíci Grogala věštce,
zeptat se, kde je možno tu ovci a Mandyse stihnout,
unikše z robotů hvězdy, těch rebelů velice mrzkých.
5 Náhle tu v prostorách kosmu jsme jinou loď spatřili velkou,
a nyní, zastaviv loď, jsem oslovil plavidlo cizí,
a to zas rádiofónem k nám nazpět začalo mluvit,
zdravíc a tázajíc se, co my jsme za plavce kosmu,
jazykem cizokrajným, jejž řádně nepoužívají
10 plavci v oblasti této, té, kterou sami jsme znali,
ale kde mezinárodní je všude anglický jazyk,
tak jako ve velmi mnohých těch sci-fi mluví se filmech,
že totiž v celém kosmu tam všichni anglicky mluví
mužové, roboti také a zvířata, na podiv pohled.
15 Těm pak odvětil Franta a v odpověď nazpátek mluvil.
Takto se vyměňovaly tam otázky s odpověděmi.
Avšak plavci té lodi, již na své jsme potkali cestě,
často měnili jazyk, jímž na nás mluvili zdálky,
samotní také se mluvčí u radia střídali zřejmě,
20 avšak Franta jim sám tam vždycky odpověď poslal.
Nakonec pravili ale, že jeden jim astronaut stůně,
a že nemají v lodi tam černé lékaře s sebou.
Sám mne kapitán jejich pak prosil a důvody dával,
abychom poslali svého jim lékaře prohlédnout muže
25 a také předepsat léčbu, když ještě bylo by možno.
Avšak tlumočník Franta ty všechny přeložil řeči.
Jejich obluzen slovy jsem tedy muže jim poslal,
lékaře na naší lodi, by tomu pomohl plavci.
Ten měl Elefás jméno a Elefás zvali ho všichni
30 roboti na naší lodi i moji druhové dobří,
ale jsem zapomněl předtím to slavné jméno zde zmínit.
Lékař Elefás tedy hned vstoupil do člunu lodi
(zbylého, neboť první nám ukrad přelstivý Kypta)
maje v ruce svou brašnu, tak jak v ní lékaři nosí
35 svoje přípravy různé a různé nástroje léčby,
nikoli sám, neb s ním též kráčel tlumočník Franta.
My pak, zastavivše svou loď tam v kosmickém prázdnu,
čekali jsme, až se vrátí ten člun a druhové nazpět.
Najednou plavidlo cizí se samo pustilo v pohyb,
40 plujíc velice rychle, a Franta rádiofónem
posílal es-ó-es a říkal, že ukradli jeho.
Ihned moje loď Tolma tu začala plavidlo honit,
rychle jsme letěli poté tam temnou propastí kosmu.
Ale nyní chci říci, co později pověděl Franta
45 a též Elefás lékař, co stalo se tam v lodi černé.
Vůbec astronautové ti neměli lékaře třeba,
ale pouze se chtěli tak zmocnit linguisty Franty,
jeho prodati potom si za velké peníze někde,
neboť přemnohých řečí ten Franta byl překladatelem,
50 oni pak piráti byli, co bezmezným létali kosmem
bez cíle toulajíce se tam hvězdami semo i tamo,
nastavujíce svůj život a cizincům nesouce strasti.
Nejdříve lékaře chtěli tam v prázdný vyhodit kosmos,
ale když přemýšleli, tu jiná přišla jim rada,
55 buď že ho prodají také jak otroka cizincům někde,
anebo si nechají jeho a bude jim zajatcem vlastním.
Proto ho nevyhodili tam v prázdné hlubiny kosmu,
ale si nechali jeho. Tu Elefás zaplesal v srdci.
Zmocnivše těchto se dvou, hned rychle pohnali loď svou,
60 prudce velice pluli dál propastmi prázdného kosmu,
avšak za nimi my se stejnou rychlostí hnali.
Ale tlumočník Franta svým biorádiofónem,
tím, který ukrytý měl v svém těle, jakožto břicho,
pověděl o loupežnících nám při tom všechno, co věděl.
65 Byly tam bytosti ovšem v té lodi podivné samy,
mužům trpaslíkům se rovnaly velkostí všechny,
ale chlupaté byly, však pouze krátkými chlupy.
Barvu měly prý černou až na tvář, jež byla bílá,
velkou měly též hlavu, leč byly útlého těla.
70 Pouze dva měly údy tam ve funkci končetin také,
ale na konci pracky a mohli chápat se věcí,
takto exotičtí, leč rozumní tvorové byli.
Na Elefanta i Frantu, když přišli, mířili fejzrem,
a ihned rozkázali tu Frantovi překládat řeči.
75 Řekli lékaři nejprv, že všechno to pouze byl podvod,
aby zlákali Frantu, by přišel do jejich lodi.
Tyto jsme pronásledovat teď začli se vzdechy v srdci,
velice nadávajíce, neb zloba se zmocnila všechněch.
Tak jako jestřáb pták, když vrabce před sebou žene
80 rychle velice letí, své dopředu natáhnuv spáry,
jeho se chopiti snaží a hbitě oba se ženou,
velice rychle se derouc tam za těch pirátů lodí,
tak také nesla nás Tolma, jak muže, tak roboty také.
Ale teď dohánět již jsme počali plavidlo hvězdné
85 bytostí loupeživých, neb větší měli jsme rychlost.
Oni pak, vidouce také, že jsme jim dosti už blízko,
svojím fejzrovým dělem teď střelili lodici černou.
Žádná se nestala škoda, neb krunýř lodi byl silný,
antifejzrovaný a složitou technikou sdělán,
90 avšak fejzrová střela nám otřásla lodici černou.
Rozčilen, robotovi jsem rozkázal dělostřelnému
jejich běhutou loď teď velkým postřelit fejzrem.
Uposlech dělostřelec a namířil proti jich lodi,
prudce zasáhl loď a ta se otřásla celá,
95 a se jí zjevila díra tam v jejím krunýři silném.
Pročež já mikrofón vzal jsem lodního rádiofónu,
Frantovi robotovi tam v lupičů lodi jsem řekl,
aby nyní jim pravil v jich řeči, nechť si je jaká,
aby sami se vzdali a dobré vrátili druhy,
100 jetliže nechtějí ztratit svůj život, trefeni fejzrem.
Řekl jim Franta to robot, a oni nemoudře řekli:
(avšak tlumočník Franta nám jejich odpověď poslal)
„Jestliže běhutou loď nám zhoubným zasáhneš fejzrem,
nejenom tady my sami se s černou potkáme smrtí,
105 ale i překladatel a také léčitel muž ten,
velmi vzácní vám druzi, že jsou i učení oba.
Proto, abysi přestal, ti bezvadnou dáváme radu.“
Avšak já robotu opět jsem rozkázal vystřelit z fejzru.
Strašně se otřásla loď ta hrůzně, velice špatně
110 a zas trhlina druhá se v krunýři zjevila tvrdém.
Nyní jsem očekával, že lupiči ihned se vzdají,
ale v zásobě měli tu další mazanou lstivost.
Ihned prostřeli totiž si clonu po černé lodi
elektromagnetickou, jež chytrou sdělána myslí,
115 zrakům zmizela loď a ani ji nebylo slyšet.
My pak, nemohouce už nic tam před sebou vidět,
mysleli jsme, že rychle se přehnala a že je vpředu,
rychle se nesouce vpřed jsme pluli propastmi kosmu.
Avšak lodice oněch tam divných loupežných mužů
120 na místě zůstala stát a pak se vracela nazpět,
a tu ji zaměřili tam k planetám a jejich slunci,
o kterém lupiči znali, že blízko se otáčí cesty.
Zde také asteroid si našli, byť i byl malý,
a na tom asteroidu pak s černou přistáli lodí,
125 aby se sebrali z honby a spravili v krunýři díry,
avšak my marně se hnali dál od nich nezměrným kosmem.
A zatím, co jsme se hnali tam dále nezměrným kosmem,
tehdy Franta a lékař tam na té trpěli hvězdě
hrůzu a nebezpečí a stěží jen unikli zkáze.
130 Tam totiž zvířata žila snad pozemským podobná ptákům,
velkým; bezkřídlí byli a mohutní tak jako koně.
Ti měli zobáky velké a hrozné, velice tvrdé,
tak jako papouškové anebo na způsob orlů,
křídla měli však malá a celkově nevyvinutá,
135 ale se řítili mocně, tak jak by létati mohli,
neboť na asteroidu jen slabá je gravity síla
takže, jakožto lehcí tam hnali se semo i tamo
silou mocných svých nohou a co též vysvětlím pozděj.
Ani však žádný vzduch tam na asteroidu nebyl,
140 ten však jevil se celý být ze sněhu a také ledu,
buď že z něj udělán byl, nebo do hloubky sněhem byl pokryt.
Tito ptákové však tam žrali sníh onen bílý,
a část sněhové vody té užili jakožto nápoj,
ale druhou tam část si dělili elektrolysou.
145 A tu z vody té vodík si ve svém schránili břiše,
ale naopak kyslík si použili na oxidaci.
Potom, vypuzujíce ten vodík ze řiti prudce,
rychle létali velmi tam nad půdou asteroidu.
Takto přírody moc vždy vítězí nad obtížemi,
150 ale pro potravu ti ptáci se navzájem žrali,
větší žrali ty menší tam ve svém životě trudném.
Ale když viděli ptáci tam přistát lodici černou,
zobáky tvrdými svými hned začali svlékat jí krunýř,
ani obrany možnost však lupičům nebyla žádná,
155 když na ně stříleli fejzry, neb přemnozí byli ti ptáci.
Ale Elefás s Frantou se skryli do našeho člunu,
neboť zdál se být tvrdší než oněch lupičů koráb.
Nakonec oni ptáci tam z lodi sundali krunýř,
ihned unikl vzduch z té lodi a lupiči zašli,
160 ty pak ptákové oni hned sápali a rychle žrali.
Tím však elektrická tam také přestala clona.
Franta všepřekladatel teď začal rádiofónem
vysílat es-ó-es tam v prázdné propasti kosmu.
My však za svojí plavby jsme jeho hlášení chytli,
165 a pak se spojivše s ním jsme pluli ho zachránit také.
Avšak na asteroid když nakonec sněžný jsme přišli,
ptáky mocnými fejzry jsme stříleli, jiní pak prchli.
Přidělavše pak opět člun malý k černé své lodi,
Frantu i Elefanta jsme radostně přijali uvnitř,
170 s radostí, že jsme jim mohli přec příkrou odvrátit zkázu.
Ale z ptáků těch lékař tam jednoho zastřelil lukem;
otráveným ho šípem hned zabil a jeho vzal tělo,
poté tělo to pitval a znalosti o ptácích získal,
že totiž ptákové oni sníh dělili elektrolysou,
175 aby dýchali kyslík a vodík měli co pohon,
tak jako pověděl jsem už předtím, zpívaje zpěv ten.
Tak nad přírodu samu nic podivuhodnější není.
Avšak z lupičů lodi jsme onen aparát vzali,
který rozprostíral tam clonu nad lodí černou
180 elektromagnetickou, tak jak jsem pověděl předtím.
Ale plavidlo naše jsme pohnali z asteroidu,
vzhůru jsme ve vesmír vzlétli a astroid nechali vzadu.
Odtud poté jsme pluli tam propastmi prázdného kosmu,
směrem k motýlic hvězdě a měsíci Grogala věštce,
185 těsně unikše smrti a dobré spasivše druhy.