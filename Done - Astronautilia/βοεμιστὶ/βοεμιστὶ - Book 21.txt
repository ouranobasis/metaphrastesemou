HVĚZDOPLAVBY ZPĚV DVACÁTÝ PRVÝ
(O strážcích času. Obratnost a statečnost
Franty)
Odtud tedy jsme pluli dál propastmi prázdného kosmu,
stanici strážníků času jsme hledali, výborných mužů,
a pak po předlouhém čase se planet systém nám zjevil,
jedno vzdálené slunce a kolem planety mnohé.
5 Z těchto obzvláštní jednu jsme viděli z planet těch všechněch,
která byla tam čtvrtá z těch všech, co se točily kolem.
O té řekl mi Grogal, ten věštec zamrzlý v ledu,
že kolem planety té se zase otáčí měsíc,
a kolem měsíce toho zas stanice strážníků času.
10 Blíže tedy jsme pluli tam k planetě a její luně,
mnoho mi ve hrudi srdce se zmítalo, když jsem to viděl.
A na tom měsíci také jsme viděli techniku mnohou
a různé vymoženosti. Ten měsíc se technikou ježil,
sensory přerozličnými a četnými kanóny fejzrů
15 samočinnými. Tak strašně byl měsíc vybaven zbrojný.
Tehdy mi, když jsem to viděl, se milé zlomilo srdce,
neboť jsem poznal, jak těžké tam bude proniknout jistě
anebo nemožné přímo, neb měli mnohé tam zbraně.
Ale i tak jsem chtěl co nejlepší udělat možno.
20 A tu vstoupiti ve člun jsem dobrým přikázal druhům,
Tolma však aby kolem té planety zůstala kroužíc,
tu aby kormidelník tam robot v orbitu řídil.
Do člunu vstoupil jsem já a čtyři druhové dobří
nikoliv sami, neb s námi tam vstoupil tlumočník Franta,
25 ale robota Iva jsme na místě nechali v lodi,
abychom nepopudili si muže strážníky času,
kdyby robota zřeli, jenž mnoha je ozdoben fejzry,
ale ve zvláštní bedně jsme vezli zvíře z té hvězdy,
na níž jsme naposled byli; a to jsem já držel v lodi,
30 zvíře, jež vzbuzuje slastné všem tvorům vidiny klamné.
Tuto zbudoval Burda mu bednu složitým umem,
aby odstiňovala tu halucinogénní sílu
zvířete, Faradayova neb klec k tomu nebyla vhodná.
Ani ti nemohu říci té věci vědecký princip
35 podstatný. Těžko to chápe již běžný smrtelný člověk.
Jenomže udělal Burda též zařízení čili přístroj,
že totiž zvířete sílu tu zhoubnou zaměřit mohl,
na koho právě chtěl, a druzí by bez vlivu byli.
Tuto bednu jsme tedy též nesli v člunu a zvíře.
40 Avšak, když jsme již blízko té jejich stanice byli,
letíce rychle, kde byl ten měsíc a těleso hvězdné
umělé, jež muži noví teď zovou termínem „sputnik“,
asteronauty jsme zřeli, jak tam se vznášejí sami
v prostoru docela volně a fejzry drží v svých rukou,
45 velké tvory i malé; a na sobě skafandry měli,
ty, které též „space suit“ si zovou brythanští muži.
Na zádech nesli si bedny, v nichž svou měli bioforézi
a také raketu ovšem, jež bezbřehým hnala je kosmem.
Tito zřetelně byli těch časostrážníků hlídky
50 střežící stanici jejich, krom jiných automatických.
Z nich jeden kosmický vlk tam počal mluviti řečí
jazykem na výsost cizím, však Franta ji přeložil stejně.
„Cizinci, kteří pak jste? Zkad plujete vydutým kosmem?
Zdali za nějakým cílem či jen se touláte marně
55 tak jako loupežníci po planetách semo i tamo,
nastavujíce svůj život a cizincům nesouce strasti?“
Zde ale stanice jest, kde bydlí strážníci času,
neautorizovaným jest jsoucnům zapovězená.
Ale, nyní svůj člun zpět zase obraťte rychle,
60 abychom nezhubili jsme vás, až střelíme fejzry.“
Tak pravil starší strážců tam hrůzu budícím hlasem.
Avšak já onu bednu s tím cizím vystrčil tvorem,
z lodi ji vystrčil ven tam na stonku jakémsi dutém,
kterým mu teplý šel vzduch, by dýchal a držel se v teple.
65 V té pak zařízení též bylo, vibrace zhoubné
slastných halucinací ven posílat, na podiv pohled.
Ihned přední ti strážní tam v mdlobu upadli všichni
a nyní v prostoru pluli, tam visíce jakožto mrtví,
na klamné halucinace se tito dívali muži
70 velkou z nich majíce rozkoš a hvězdnou zabudli znalost.
Ale nedokonalý přec Burda vymyslel systém,
neboť klamoucí síla nám zpátky do člunu tekla.
Ihned mne zmocnil se sen, ač při tom byl jsem i vzhůru,
a zas viděl jsem děvy, jež byly oděny málo
75 oděvem, nebo i nahé; je zřel jsem a plesalo srdce.
Náhle jsem vzbudil se zase a byl jsem ve kruté base,
smrduté, také temné, v níž tlusté byly i mříže
z oceli pevné a tvrdé. To hnusné bylo tam místo.
Se mnou byli tam také i muži druhové dobří
80 čtyři a s námi tam byl též Franta, bioplast robot.
Venku hlídači stáli a v rukou drželi fejzry
mužové dva; byli divní a oba nanejvýš zvláštní.
Jeden byl obluda divná a velká, jakož i tlustá,
ale nahoře hlava mu byla podobná lvové,
85 druhý byl naopak malý a zobák měl jako vrána,
barvu celou měl černou, však oči červené byly.
Všichni takto tam divní ti muži v stanici byli
obludy, potvory různé a směšné, zároveň strašné.
Tito shromážděni sem zřejmě byli až z dáli,
90 z veškeré galaxie a byli velice divní.
Ale teď řekl nám Franta, co všechno předtím se sběhlo.
Všichni členové hlídky tam ve mdlobách viseli sklesle,
ale také my všichni jsme ve člunu podlehli vizím,
jediný robot Franta byl vzhůru ve člunu lodi,
95 neboť byl bioplastem a neměl rozkoše centrum,
ale, jak jsem dřív líčil, si jakési uměle stvořil,
ale jen zakrnělé a slabé a zase je zrušil,
onoho dne, kdy trudná past svými ho chytila zuby,
takže byl neovlivněn sám Franta těmito věcmi.
100 Ale nijaká možnost mu nepřišla, kdyžtě tam truchlil,
neboť strážcové času též měli mohutnou clonu
z elektromagnetických tam vln kolem stanice svojí,
takže nemohl Franta loď naši na dálku volat.
Ale nyní též přišli tam strážní, letíce k člunu,
105 a když viděli jaké tu všechny staly se věci,
fejzry zahubili tam zvíře, jež dávalo vize,
a potom soudruhy své i nás si v stanici vnesli.
Svoje dobré si druhy tam do péče lékaře dali,
ale nás do tuhého tam vězení uvrhli všechny.
110 Toto tlumočník Franta nám také pověděl v base.
Náhle tu k vězeňské kleci se přihnal náčelník hlavní,
divná a prazvláštní zrůda to byla, na podiv pohled.
Tělem byl podobný zcela, tak jak je normální člověk,
ale jeho byl krk zas předlouhý, úplně hrozně,
115 takovou krk měl délku, jak muže celé i tělo,
tenký. A na jeho konci měl malou hlavičku strašnou,
která lenochodovi svou tváří podobná byla,
a věru, na jeho rukou jen pouhé byly dva prsty.
On tam do vězení svou hlavu strčil skrz mříže,
120 na nás se dívaje všechny nás malými očičky vrtal.
— Tomu poblíže stáli dva strážci, lev a ten zobáč,
na nás mířili fejzry a tak ho chránili zřejmě. —
Ale on, pohleděv na nás, teď mluvil perutná slova,
ale tlumočník Franta ty všechny přeložil řeči.
125 „Cizinci, kteří pak jste? Zkad plujete vydutým kosmem?
Zdali za nějakým cílem, či jen se touláte marně
tak jako loupežníci po planetách semo i tamo,
nastavujíce svůj život a cizincům nesouce strasti?
Ale já sám za to mám, že vy jste lupiči asi,
130 kteří chtěli jste nám tu sebrat zaplétač času,
zázrak technologie, a za milióny ho prodat,
anebo sami ho použít a prchnout v minulé časy,
a tak uniknout trestu a pomstě, jakož i soudu.“
Tak pravil náčelník muž a já mu hovořil v odvět:
135 „Nikoliv, náčelníku, my muži lupiči nejsme,
ale strážníci sami tam z planety vzdálené velmi,
kterou v jazyce našem zvem Terra neboli Země.“
A tu jsem pověděl jemu i všechno o oné ovci,
o Mandysovi a o tom, co stihlo nás na naší pouti,
140 avšak tlumočník Franta to všechno přeložil zase.
Takto jsem pravil, a on mi odvětil ukrutnou myslí:
„Hloupý jsi, cizinče, jistě, že ve svém srdci si myslíš,
že ti budeme věřit, co nyní lživě jsi pravil.
My totiž, strážcové času, tu žádnou nemáme víru
145 v jsoucno, jež sleduje vesmír, neb nejsme na mysli hloupí.
Ale je pouhý to mýthus od matematiků těch mužů,
kteří nám posvátnou úctu k své vědě vložit chtí v mysl,
k jejich i moudrosti velké a znalosti složité značně.
Ale my jednoduší a prostí jsme mužové všichni
150 tady strážcové času. To pověra starých je babek,
že by ovečka malá snad držela veliký kosmos,
široký, bez všech břehů a bezedný. To není možné.
Ani nevěřím tomu, že správně tvé překládá zvíře,
neboť právě je zvíře a my jsme smrtelní muži.
155 Ani se nedomnívám, že překlad podává věrný,
ale že zaplétá vše a jinak obrací, myslím,
neboť se logické zdá, však ty jsi na mysli hloupý.
Ale teď vás budu držet tu dále ve trudné vazbě,
dokud nebudem mít tu vlastního překladatele.
160 Pro něho nyní pošlu si na jinou stanici strážců,
vzdálenou. Bere to čas tu velkou přeplavit propast.
Ale nyní si vezmu tu vašeho překladatele,
abych ho vyslýchal zvlášť, zda pravdu povídá vůbec,
a také zatknu vám druhy a jejich lodici černou,
165 kteří planety kolem se točí a čekají na vás.
Avšak v tom není spěch, neb na vás čekají muži.“
Tak pravil náčelník muž, mně milé se zlomilo srdce.
A tu lvovi dal rozkaz, by dveře odemkl basy,
skunka pak s sebou vzal a opustil vězení i nás.
170 My pak rvali si vlasy a také se do hlavy tloukli,
všichni naříkajíce a bezmocnost chopila mysl.
Ačkoliv bezbožní jsouce, jsme nakonec chtěli se modlit,
jestli by nějaký bůh snad živ byl v hlubinách kosmu,
leč i tak žádná čáka se modlícím neobjevila.
175 Takto naříkajíce jsme příštích čekali věcí.
Náhle však já se zas octl tam v naší lodici černé
a všichni druhové čtyři, co se mnou zajatí byli,
tady, v plavidle našem, hle, byl též robotík Franta.
Nám pak udiveným zas dlouhý vyprávěl příběh,
180 ale nejprve z huby si malou krabičku vypliv,
tu mi do ruky dal, a promlouval perutná slova:
„Zdráv buď, kapitáne, a raduj se z krabičky divné,
neboť to pletač je času, jejž uvnitř jsem stanice ukrad!
Neboť ten náčelník muž mne vůbec vyslýchat nechtěl,
185 ale se zmocnil ho Erós, jenž v kosmu nad všemi vládne,
a tento chtěl se vládce tu se mnou spojiti v lásce;
ale mě postavil tam si na vrchol velkého stolu,
a tu mi lízati počal svým vlastním jazykem pracky.
Toto činilo vládci však prudkou smyslnou rozkoš,
190 neboť sténaje těžce se svíjel semo i tamo.
Ale když ekstasí stížen se svíjel semo i tamo,
tu jsem já na jeho stole tu skříňku pletače spatřil,
a když byl jsem si přečet, co na té krabici stálo,
ihned jsem poznal, co jest a jak s ní zacházet třeba.
195 Ihned pletač ten času jsem do své uzavřel tlamy,
a pak jazykem svým jsem na něm zmáčkl i knoflík,
abych o den byl zpátky, což také nyní se stalo.
Avšak co nejrychlej nyní tu opusťme staniční hvězdu,
neboť máme, co chceme, a při tom ještě jsme živí.“
200 Tak pravil tlumočník Franta a moji druhové všichni,
roboti, jakož i muži, ho chválili tleskáním rukou,
také i kapitán já. To výtečně zaválel Franta.
Avšak jsouce teď včera jsme zase měli i člun náš,
a tam ve skladu lodi i zvíře, tvořiče vizí,
205 neboť ho strážcové času tam zabili teprve zítra.
Ale pletač se s Frantou přec zase do včera dostal,
neboť ho měl ve své hubě, a tudíž ve vlastním těle.
Odtud s radostnou myslí jsme pluli propastmi kosmu
těsně unikše smrti a majíce zaplétač času,
210 a ten majíce nyní, i já i druhové dobří,
jeli jsme Mandyse hledat a jeho příslušnou ovci.