HVĚZDOPLAVBY ZPĚV TŘINÁCTÝ
(O rozličných tvorech na planetách)
Odtud potom jsme pluli a v milém se trudili srdci,
k Pornogynétovi králi jsme zlobu cítili ostrou,
Mandyse hledajíce a ovci, jež sleduje vesmír,
v prostoru jako kůl v plotě — a planeta v dohledu žádná,
5 ale černá jen propast a hvězdy svítící z dálky.
Ke slunci podivnému a cizímu potom jsme přišli,
divné planety cizí se kolem točily něho.
Odtud přerozličné jsme viděli tvory a místa,
velký na pohled podiv a na podiv povědět také.
10 Prvně jsme na planetu tam přišli, na které byly
bytosti velice divné, neb chlupaté na způsob zvířat,
ale třínohé všechny a chobot ve tváři měly,
oči pak podobné měly jak sovám, anebo žabám.
Velmi ohyzdné byly ty bytosti na této hvězdě,
15 ale rozumné byly jak smrtelní na Zemi lidé,
vlastní měly svou řeč a způsob myšlení také,
Franta překladatel řeč jejich přeložit uměl.
S nimi tam bytosti byly jak domácí zvířata jejich,
mohutné, velice velké a podobné tuleňům nejspíš,
20 ale že na souši žily a čtyři měly též nohy,
a také byliny žraly jak krávy, kozy a ovce.
Tyto třínožci měli jak domácí zvířata svoje,
jejich dojili mléko a pili též krev jejich temnou,
rypáky prorážejíce těch zvířat kůži i maso.
25 Tato zvířata ctili a říkali, že jsou to bozi,
a že jsou dárcové jim ti věčného života také.
Jestliže někdo by pil těch zvířat krev a to mléko,
bude mít život věčný hned poté, jakmile zemře.
Nás pak i trojnožcové ti nutili píti krev zvířat,
30 a když jsme nechtěli toho, tu ihned se znepřátelili,
a nám násilím chtěli ten věčný způsobit život
odtud na věky věkův, neb pro nás že bude to lepší.
Vytáhli oštěpy jakés a na nás mířiti začli.
Z těch jsme jich zabili trochu tam svými zhoubnými fejzry
35 na loď jsme vstoupili pak a ulétli k nebesům vzhůru.
Odtud poté jsme pluli tu propastmi prázdného kosmu,
trojnožcům divili jsme se a jejich divnému kultu.
Na planetu jsme pak přišli tam při své hvězdnaté plavbě,
jež byla studená silně tak jako Antarktis Země.
40 Na té bytosti žily či jsoucna, jak lze též říci,
očima vybavené a jakoby ponýtované.
Čím která vznešenější, tím více měla i očí,
neboť čím více kdo vidí, tím více je vznešený také.
Takto většina z nich těch očí desítky měla,
45 ale ti, co byli lepší, jich měli na sobě stovky,
ti pak na samém vrchu těch očí tisíce měli.
Ale na planetě té jsme dlouho nebyli ani,
příliš studená byla, a tedy netěžko vidět,
že na té planetě žádná by ovce nemohla žíti,
50 ani normální ovce, ni ta, jež sleduje vesmír.
Odtud dále jsme pluli pak propastmi prázdného kosmu
nad divy přírodními jsme ve svém žasnuli srdci.
Na planetu jsme pak přišli tam při své hvězdnaté plavbě
(Mandyse hledajíce a ovci, jež sleduje vesmír),
55 která zdála se pustá a nic na ní nerostlo vůbec,
ani strom, ani keř, ni bylina jakás či tráva,
jenom útesy skalní a ošklivé, holé tam skály.
Bytosti přízračné jakés tam byly, na podiv pohled,
nikoliv z pevné hmoty, však průhledné jakožto mlha,
60 anebo zemřelých stíny, či strašidel přízraky jakés.
Ani se na samice a samce nerozlišily,
ale jim pohlaví pojem byl neznámý a zcela cizí,
aniž jim potřebí bylo snad jídla anebo pití,
ale jim energii té planety dávalo slunce
65 (divné, velice cizí ne našemu podobné slunci).
Tyto věci jsem poznal tam o těch přízračných jsoucnech,
neboť tak komunikovat k nám mohla od duše k duši,
přímo, bez jaké řeči a pouze holými pojmy.
A toto sdělovaly nám bytosti, bez každé řeči:
70 „Blažení, cizinče, jsme, neb žádná nám potřeba není
jídla ani též pití, ni šatů, ani též spánku,
ani se spojovat v lásce, neb vůbec nejsme my hmotné,
ale tu poletujíce jsme lehcí, beze vší tíže,
slastné počiny Mús tu sami konáme pouze.
75 Jestliže zůstaneš s námi tu na té planetě nyní,
také tě učiníme tak blaženým, jako jsme sami.“
Takto pravily stíny, leč aniž řekly by slovo,
ale mně velmi se chtělo tu s nimi na místě zůstat,
nemíti potřebu jídla a ani potřebu pití,
80 ni jiných hmotných i potřeb a býti svobodný od nich,
býti intelekt pouhý a bez těla a jeho potřeb,
a také druhové moji tu stejnou cítili touhu.
A tu na planetě té by všichni byli jsme zašli,
nebýti robotů našich a nejvíc tlumače Franty.
85 Ti všichni mají sic rozum, leč duše lidská jim chybí,
a tak se ony stíny jich nějak nemohly zmocnit.
A tak lákáním tímto přec zůstali neovlivněni.
Oni také nás vzali a vložili v lodici černou,
ale kormidelník tu robot ji do kosmu řídil.
90 — Takto v budoucím čase ti roboti rozumní budou! —
Nám pak, jak dál jsme jeli, se opět navrátil rozum.
Od smrti zachráněni jsme pluli propastí kosmu.
Na planetu jsme pak přišli tam jednu, na které žily
bytosti podivné velmi a na pohledění to podiv.
95 Planetu tuto však bylo nám jistě prohlédnout třeba,
neboť se pro ovce zdála být příhodná, pro jejich život.
Avšak na planetě té tam nebyly bečivé ovce,
ale bydlela na ní tam zvířata podobná kozám,
divná, velice zvláštní a ne jako na matce Zemi.
100 Neboť zvířat těch samci se na dvou nosili nohou,
podobni menším lidem, leč při tom na hlavách měli
velmi veliké rohy, tak jak to kozí je způsob.
Tito kozlové byli však rozumní, mluvili řečí,
avšak samice byly jak zvířata neschopné mluvy,
105 mohutné, veliké velmi a krotké všechny tam byly.
Na těch kozlové muži se vozili na způsob koní,
též jim dávali dělat i různé rozličné práce
tak jako sedláci zemští svým volům anebo mulům.
Tyto veliké kozy se pásly na šírém poli,
110 ale kozlové zase se mlékem živili kozím,
a také ve zvyku měli je pokrývat, jak je to běžné
samcům a samicím zvířat, když jsou jen jednoho druhu.
Takto nad samicemi tu vládli rohatí muži
zcela bez každé války. To dokonalý již byl způsob.
115 Podobné zřeli jsme věc tam u těch chvostnatých ženštin,
avšak zde dokonalé to vývoje bylo již dílo.
Na ty se podívavše tam kozly jako i kozy
ale tu kosmovidnou tam nenaleznuvše si ovci,
vzhůru jsme ve vesmír vzlétli a planetu nechali cizí,
120 nad divy přírodními jsme ve svém žasnuli srdci.
Na planetu jsme pak přišli tam při své hvězdnaté plavbě,
která se nositi život nám z dálky schopná být zdála,
avšak vzduch na ní špatný tam byl a velice zhoubný
k dýchání nehodil se a k žití planeta také.
125 Toto tu vidouce zase jsme chtěli odletět v kosmos,
ale nyní jsme tvora tam náhle viděli kráčet,
muži jenž pozemskému se podobal a kráčel vzpříma,
na sobě skafandr měl a také na tváři masku,
proti zhoubnému vzduchu, jejž (řecky) novější muži
130 zovou termínem „gas“*, ty nesl divný ten mužík,
sbíraje na zemi houby, by zřejmě mu potravou byly.
Avšak já si přál zvědět, co by to za tvora bylo,
a tak také i sám jsem na hlavu posadil masku,
skafandr na tělo oděl a z lodi jsem vyskočil na zem,
135 nikoli sám: Ten Ivo mne robot hlídat šel statný,
Franta pak za androidem tu kráčel, všepřekladatel,
sám maje na těle futrál ten, který na Zemi zovou
„space suit“ brythanští muži a opět mužové jiní
„skafandr“, ale jeho byl ovšem „skafoskunk“ vlastně,
140 také zajisté s maskou, by před zhoubným chránila plynem,
ale ve hlavě skafu měl megafón zabudovaný,
který též „ampliónem“ se jiným názviskem zove,
aby moh navenek křičet, byť hubu měl zakrytou uvnitř.
Takto pak vybaveni jsme k cizímu kráčeli muži.
145 Toho zmocnil se strach a přede mnou snažil se utéct,
ale ho oslovil Franta tu v různých rozličných řečech,
nakonec trefil tu pravou a muž mu odpověď dával.
Tak tedy různými slovy jsme opodál od sebe jsouce
mnohou si mluvili řeč a navzájem odpovídali.
150 Nakonec do naší lodi jsme toho si pozvali muže
a on souhlasil s tím a vstoupil do lodi černé.
Vevnitř si skafandr sundal, a jaký byl, se nám zjevil,
ne jako nějaký člověk či nějaké pozemské zvíře,
neboť divný měl zobák — to těžko je povědět slovy,
155 na rukou čtyři měl spáry, tak jako papoušek mívá,
avšak inteligentní a laskavá zdála se bytost.
Tu jsem se cizího muže na vše o té planetě tázal,
na jeho pokolení a o všech ostatních věcech,
také o zhoubném plynu a ostatním, co se zde sběhlo,
160 ale mi cizí ten tvor tu mnohé ukázal věci
a mně odpovídaje tu pravil perutná slova,
avšak tlumočník Franta ty všechny přeložil řeči:
„Cizinče, tážeš se mne na rod můj a domácí místo
a o zhoubném i plynu a všechněch ostatních věcech.
165 Tobě tedy to řeknu. Však přetrpká věc je to věru.
Jsem totiž poslední tvor z těch všech, co u nás zde žili,
bytosti mající rozum. Nás zlý a silný vzal osud
a nás nezřízená zde po zisku zhubila touha.
Nejprve měli jsme tedy též divný nezvyklý režim,
170 tak jako starcové naši nám vyprávět bývali zvyklí:
Všechny že všechněm mužům tu věci společné byly,
ani nic vlastního žádný tu z občanů nemohl míti.
Pouze vedoucí muži svůj vlastní dům měli každý,
také poklady mnohé, tak jak je způsobem vládců,
175 avšak majetek svůj tu soukromý nenazývali
nýbrž ho osobním zvali — leč ovšem v tom není rozdíl —
a pořád říkali dál, že všechno všem společně patří,
lživé vedouce řeči, neb sami vlastnili všechno,
avšak ostatní všichni jim jako otroci byli.
180 Těmto obecným mužům i také obecným ženám
nic se to nezdálo v mysli, však žádná nebyla pomoc,
neboť vládcové jejich též měli strážníky mnohé,
takto velice trpký lid všechen život tu vedl.
Avšak pomalu přece se všechněm změnila mysl,
185 většiny veliké mužů a většiny velké i ženštin,
a potom náčelníkům i povstání sdělali rychlé,
shodili dolů vládce a zavedli demokracii.
Ale nazpátek všechno se opět naopak stalo:
Věci, jež obecné byly, ty zesoukromnili všechny,
190 prodavše oněm je mužům, co z dřívějška bohatí byli,
že bylo penězi platit pak za všechno téměř už nutno,
za možnost na záchod chodit a vůbec i kráčeti cestou,
pak i za čerpání vody tu na pití anebo mytí.
Nakonec samotný vzduch též jednomu prodali muži,
195 aby prodávat mohl pak všechněm dýchání samo.
Leč to se nedalo dělat, neb vzduch byl na všechněch místech,
všichni ho dýchali tvoři vždy bezděky, automaticky.
Nakonec o soukromém tom vzduchu rozhodli takto:
Aby zkazili vzduch ten všechen smrtícím plynem,
200 a jim prodávali pak skafandry, jakož i masky,
aby pak na planetě té žádná z bytostí živých
nemohla dále víc dýchat, když peníze neplatila by.
Ale plán tento se zvrátil a zasáhl vlastníka vzduchu,
jakož všechny též vládce, co na vzduchu měli svůj podíl.
205 Neboť otravný plyn se rychle silnějším stával,
nežli ho skafandr mohl a maska zadržet tvorům.
Všichni na planetě naší tím zhoubným zhynuli plynem
z tvorů s rozumnou myslí a z ostatních též téměř všechno.
Jenom já jsem to přežil a jiní nemnozí se mnou,
210 kteří v hlubokých dolech jsme kopali po všechny časy,
a když jsme vystoupili pak na vzduch a na povrch země,
již tu zas zeslábl plyn, že bylo přece jen možno
na naší planetě žít, kdo nosil skafandr stále.
Ale i tak se stalo, že všichni mí druhové dobří
215 zakrátko zhynuli též, neb plyn k nim pronikl zhoubný.
Jediný zůstal jsem já tu poslední ze tvorů oněch,
kteří zahynuli tu na vlastní hrabivou mysl,
a je nezřízená zde po zisku zhubila touha.“
Tak pravil rozumný tvor a Franta přeložil všechno.
220 Všichni v plavidle našem tu umlkli, seděli tiše,
věci ty kontemplujíce, neb silná fakta to byla.
Později posledního tam planety nechavše muže,
vzhůru jsme do kosmu vzlétli a všem se divili věcem.
Odtud dále jsme pluli tam propastmi prázdného kosmu,
225 Mandyse hledajíce a ovci, jež sleduje vesmír.
Na planetu jsme pak přišli, na které bydleli tvoři
velmi podivní také, a těžko slovy je popsat.
Po zemi kráčeli totiž ti tvoři po čtyřech nohách,
ale měli též pracky, anebo jakési ruce
230 z jejich rostoucí hlavy a oči tři, na podiv pohled.
A byly bytosti tyto i zářivé, rozličných barev,
žluté, modré a rudé a jiné byly zas bílé,
ve všech možných tam barvách, to radost bylo se dívat.
Tyto bytosti také však neměly sídla svá v domech,
235 ale v obrovských houbách tam bydlely, mocného vzrůstu,
a v těchto velikých houbách si vykopávaly sídla.
Byly to bytosti chytré, byť divné a na výsost cizí,
měly jazyk též svůj a libým mluvily hlasem,
takže tlumočník Franta nám všechny přeložil řeči.
240 Aniž čtyřnožci tito se zlými nám jevili býti,
ale pohostinní a laskaví všichni k nám byli,
neboť nás uctívali jak bohy, přišedší s nebe.
Ukázali nám také pak jakýs záhadný obraz,
na velké tabuli jakés, to byl jim posvátný předmět,
245 neboť nebylo tam nic vidět, co mělo by smysl,
ale jen jakési skvrny a také jakési čáry.
A tu říkali nám, že obraz tento jim dali
dříve blažení bozi, již dolů sestoupli s nebe.
Jestliže na obraze tom muž cos se smyslem spatří,
250 tento muž bude dobrý a vznešený, jakož i krásný,
ale když na tabuli muž jiný nic se smyslem nezří,
potom občané všichni ho mají povinnost zabít,
jakožto zhoubného muže a špatného, jenž žíti nemá.
Ale tak jak nám řekli, že nikdo nic nemohl vidět
255 na té obrazu desce a všichni že měli by zemřít.
Nyní se na tabuli tu chtěli vyptat a zjistit,
a nás chtěli se na ni též otázat, jakožto bohů,
kteří sestoupli s nebe, neb máme nejvyšší moudrost.
Nám, když na to jsme zřeli, se jasný tvar nejevil žádný.
260 Nakonec ale náš lékař a moudrý technik i Burda
dostali nápad a názor tam o té obrazu desce:
Nejprve prozkoumal lékař těch tvorů čtyřnohých oči
mnohých, a prozkoumav je, tu k tomu názoru došel,
že tito čtyřnožci všichni jsou totiž na jedno slepí
265 oko, co uprostřed mají, však druhé dvě oči jsou dobré.
Z lodi pak zavolali tam chytrého robota Tondu,
a pak mu nařídili se na tu tabuli dívat
jako by oči měl tři — a robot poslechl Tonda,
a pak jim ukázal též tam na své rozvidné skříňce*
270 obraz, který by viděl, když třema by očima hleděl.
Pták tam veliký byl, jak na Zemi bývá pták orel,
mohutnými tam křídly jak vzhůru nese se vzduchem,
jakož i stromy a skály a hnízdo, v něm mladí ptáci,
těm pak veliký pták tam nese ve spárech rybu.
275 Poznali jsme teď zřejmě, že počítače je to dílo
složitě spočítané, by pouze tři oči je zřely,
a že as někdo dal ten obraz čtyřnohým tvorům
aby tak degeneraci jim odvrátil třetího oka,
ale ta nastala rychle a nelze ji zarazit bylo
280 umělým výběrem tvorů, jak zřejmě ten dárce měl v plánu.
Tondovi pak jsem dal rozkaz, by jiný vytvořil obraz,
ve kterém skrytý orel a ostatní mohlo se vidět
pouze očima dvěma, když za povrch tvor by se díval.
Prudce tu počítaje ho robot vytvořil Tonda.
285 Čtyřnozí tvorové oni se na něj dívali s plesem,
neboť uctívají si tam orla co vrchního boha.
My pak po řadě zase jsme vstoupili v plavidlo hvězdné,
vzhůru jsme ve vesmír vzlétli a planetu nechali cizí
(Mandyse hledajíce a ovci, jež sleduje vesmír).
290 Na planetu jsme pak přišli tam při své hvězdnaté plavbě,
která měla též vzduch a na níž žít mohly ovce,
a ta se nejdivnější nám zdála ze všech těch planet.
Divná leč země to byla a pokrytá hnusným snad tukem,
také ohyzdný smrad tam vanul po celé hvězdě.
295 Ani rostliny žádné tam nebyly na oběžnici,
ale ze země rostly tam divné, tvrdé leč pruty.
Po té se procházejíce jsme znaveni byli jak zvíře,
neboť tam silnější byla než na Zemi gravity síla.
Zvířata prapodivná jsme viděli, na podiv pohled,
300 podobná pozemským vším, leč byla obludně velká,
neboť se velikostí tam snadno rovnala koním.
Tyto obrovské vši pak vrtaly rypáky v zemi,
v půdě planety té, což záhadné na pohled bylo.
Jeden z dobrých mých druhů tu zvíře zastřelil fejzrem.
305 Trefeno zprůhlednělo tu ihned na způsob mlhy,
a potom zmizelo vůbec a obludy nebylo více.
Ostatní dokola vši si toho nevšimly zřejmě,
neboť to zvěř byla mrzká a pomalá, jakož i tupá.
Avšak tu z otvoru toho, jejž vší byl vyvrtal rypák,
310 prudce a velice mocně se ven krev řinula temná.
Nás, jak toto jsme zřeli, strach pojal; pochopili jsme,
že je planeta tato jen jakési obrovské zvíře,
ne snad ze skal a hlíny, však z živé celé je tkáně.
A tu pojal mne strach i všechny dobré mi druhy,
315 aby nás planeta živá snad nerozmačkala jak vešky.
Do lodi rychle jsme prchli a všichni třásli se strachem.
Ihned tu raketný pohon nám pohnal lodici dobrou,
vzhůru jsme ve vesmír vzlétli a planetu nechali cizí.
Na planetu jsme pak přišli a na té bydlely zase
320 obrovské obludy jakés, až strach byl na ně se dívat,
chlupaté, s různými rohy a zuby, a rovněž i drápy,
všemožné měly tvary a barvy, na podiv pohled.
Když jsme po planetě šli, tu ony nám naproti vyšly,
zřejmě, že chtěly nás vidět a zjistit, kdo bychom byli.
325 Z těchto jedno pak monster se ke mně vydalo během,
ke mně napřáhlo ruce — a já jsem vytrhl fejzr
chtěje obludu zabít; tu na mne začal mluvit
naší domácí řečí, to div byl veliký jistě:
„Pročpak, Nemo, mě chceš tu zabít přehořkým fejzrem,
330 druha ze svého dětství, jejž přece musíš snad poznat!?
Já jsem přec obluda ona, jež v noci bývala vždycky
v šatníku v ložnici tvé tam ve tvém otcovském domě
když jsi ještě byl dítě, a sladkou ti dělala hrůzu.
Byl jsem v šatníku s tebou tam přece za každé noci,
335 dokud jsi nevyrostl a nenabyl odvahy muže.
Tehdy jsem opustil já ten šatník a ložnici tvoji,
a teď na oběžnici zde bydlím se svými druhy.
Ale nyní jsem přišel tě pozdravit jakožto druha,
neboť po mnohé noci jsme přece bývali spolu,
340 já tam v šatníku tom a ty jsi v posteli ležel.
Ale nyní jsi přišel mě navštívit zde v mojí zemi,
jsa už veliký muž a kapitán kosmických plavců.
To mi, že kamarád jsem, teď dělá radost a pýchu.
Avšak pojď! Půjdeme nyní i s druhými do mého domu,
345 abych tě pohostil tam a skvostné dal hostinné dary.“
Tak pravil, a teď i já jsem poznal to z šatníku monstrum,
jak jsem si zvykl je vídat tam kdysi očima duše
v čase dětinství svého, a nostalgický jsem měl pocit.
Avšak jsem přízraku tomu teď promlouval perutná slova:
350 „Jak to, že, rozmilý, mluvíš a také svůj máš prý domek,
ačkoliv pouhý jsi přízrak a dětské představa mysli?
Ani já nepůjdu teď ti do domu s měděným prahem,
neboť jasně to vidím, že ty sám skutečný nejsi.“
Takto jsem pravil, a zas mně strašná obluda v odvět:
355 „Hloupý věru jsi, Nemo, či snad ses marxismu učil,
myslíš-li realita a sen že se od sebe různí.
Jediné přece je Jsoucno a jedno čas je a prostor,
jedno i energie a hmota přece jsou také,
jedno jsou tělo a duše, a jedno také je zase
360 přízrak a realita — vše jedno, co jestvuje vůbec.
Tak jsem já představa tvá jen pouhá, když jsi byl dítě,
a při tom vskutku jsem živ a pevné toto mám tělo.
Ale žes kamaráda ty neuznal za existenci,
už si nepřeji víc tě v domě přátelsky hostit!
365 Stal se kapitán z tebe a to ti nafouklo mysl,
ale já pouze jsem monstrum, jejž malé děti se bojí,
a tak nemyslíš víc, že přátelství tvého jsem hoden,
neboť zprudka jsi zpyšněl: To moje zlomilo srdce.“
Pravilo, a pak s pláčem zas odešlo ze skříně monstrum,
370 avšak potvory druhé šly za ním s bolestným srdcem;
všechny se urazily, že jejich druha jsem znectil.
My pak zase jsme zpátky šli ke své lodici krásné,
nasedše na plavidlo jsme potom chystali odlet,
lodní kapitán já a také druhové moji.
375 Ihned tu raketný pohon nám pohnal lodici dobrou,
vzhůru jsme ve vesmír vzlétli a planetu nechali cizí.
Odtud dále jsme pluli a ve své se divili mysli.
Tak nic podivnějšího nad samu přírodu není.