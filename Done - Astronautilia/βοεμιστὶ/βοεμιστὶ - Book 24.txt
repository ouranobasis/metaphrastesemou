HVĚZDOPLAVBY ZPĚV DVACÁTÝ ČTVRTÝ
(Chycení Mandyse a ovce.
Básně zvrat a konec)
Dlouho věru jsme pluli tam propastmi prázdného kosmu,
Mandyse uhánějíce a ovci, jež sleduje vesmír.
Člun svůj řídil jsem sám přes bezedné propasti kosmu,
směrem k našemu slunci a naší mateřské Zemi,
5 věda, že tam se Mandys též nyní navrátit hodlá.
Záhy jsem také ho spatřil na sensorů obrazné desce,
a tu mě, když jsem ho viděl, i statné pobídlo srdce
a tu jsem rádiofónem ho takto oslovil řečí:
„Přestaň, Mandysi, prchat, neb už jsem u tebe blízko
10 a na tě fejzrovým dělem teď střelím na tvoji zkázu.
Ani nemáš už možnost, jak prchnout od mojí loďky,
která rychle tu pluje, neb jistě jsem rychlejší tebe.
Nuže, přestaň už prchat a vrať mi ukradenou ovci,
sám pak se zlatem pluj, kam jen tě pobídne srdce,
15 jestliže nechceš, bych loď ti zhoubným zasáhl fejzrem.“
Takto jsem pravil a on mi opět posměšně v odvět:
„Hloupý jsi zajisté, Nemo, a zničen kosmickou poutí,
jestli si myslíš, že dám ti ovci, jak o tom mluvíš.
Jestliže někdo by chtěl mě snad zajmout či způsobit smrt mi,
20 věru, že mohu ho zničit tu právě pomocí ovce.
Kdybych ovci tu zabil, to zkáza věcí je všechněch
tvorů žijících v kosmu i prostoru, hmoty i času,
ale běhutou loď teď obrať a vrať se nazpět,
neboť nemůžeš chytit mne Mandyse lstivého velmi.“
25 To pravil muž ten Mandys a já naň vystřelil fejzrem.
Silný Mandys měl člun a nic se nestalo jemu,
než že se otřásla loď a uvnitř nemužný zloděj.
Ihned tu z obrazovky mi jeho plavidlo zmizlo,
a tu jsem poznal, že v jiný se času ponořil úsek,
30 ale jsem nevěděl ovšem ten čas, v nějž vnořil se Mandys,
neboť zajisté Mandys si každý zvoliti mohl.
A tu mi při úvahách se sem tam zmítala mysl.
Nakonec na Grogala jsem zmrzlého vzpomněl si slova,
že bude utíkat Mandys as do minulého si času
35 kvůli svému tam zlatu a bohatství, zlato jež plodí
na naší matce tam Zemi. A tu se nejspíš mi zdálo,
že bude na dvacátého chtít století uniknout konec
Mandys ohyzdný nejspíš, neb to se nejlepší zdálo
pro něho: množství mít zlata, by mohl bohatě žíti,
40 avšak už techniky dost, by příjemný mohl mít život.
A tak na zkoušku jen jsem pletač nastavil času,
aby mne do dvacátého tu potom století hodil,
stejného ale i dne i měsíce, jakož i roku,
jaký jsem pozemský měl teď, když jsem plavil se kosmem.
45 Ale, jak jsem to dělal, tu tma mi zakryla oči,
a již ztráceje sílu jsem ještě vědomí nabyl,
že zřejmě přestala ovce se dívat na dnešní už vesmír,
neboť je v minulém čase a jistá že příkrá mi zkáza.
Ale ještě jsem sám ten knoflík přístroje zmáčkl.
50 Ihned jsem vzbudil se zas a živ byl v lodici černé
Mandyse opět jsem viděl, tam kterak přede mnou pluje,
rychle hbitým si letem. Tu milé mi plesalo srdce.
Přidav tedy teď sílu, jež žene plavidlo kosmem,
počal jsem pronásledovat tam Mandyse, zloděje s ovcí.
55 Ale obtížné bylo mi velmi dohonit muže,
jelikož přede mnou dlouho se v minulém vynořil kosmu,
a to, že myslil jsem dlouho, co bych měl učinit tehdy.
Malou sice měl loď, jen pro muže jednoho vhodnou,
ale řízenou snadno a rychlou k věsměrné plavbě,
60 leč já velice vzadu jsem byl s svým kosmickým člunem.
Takto tedy jsme nesli se přes ty hlubiny kosmu
směrem k našemu slunci a k naší matičce Zemi,
na konci dvacátého leč století, onoho času.
Avšak neměl jsem schopnost tam toho dohonit muže,
65 dříve než zabrzdí člun svůj hbitý v orbitu Země.
Tehdy byl dostižen přece ten Mandys, nemužný zloděj,
a tu mu rádiofónem jsem tato promlouval slova:
„Přestaň, Mandysi, prchat, neb už jsem u tebe blízko
a mám možnost tě hodit i zpět do budoucího času,
70 odkud jsi započal prchat a já tě vesmírem hledat.
Ale v budoucím čase, jak víš, že už se to stalo,
mnozí jsou asteronauti a mnohé kosmické lodi,
které já budu mít možnost tu shromáždit velice rychle
pomocí rádiofónu: Tu jistá ti příkrá je zkáza.“
75 Tak jsem pravil, a Mandys mi nic už nemužný neřek,
ale fejzrovým dělem mi trefil člunek můj rychlý:
Avšak já zase jsem střelil a člun i zasáhl jeho.
Obě plavidla nyní však fejzry zasáhly naše
zhoubné; tu oběma příkrá již zkáza nastala blízká.
80 Ale já nyní jsem viděl tam sensorů na obrazovce
Mandyse ve skafandru, jak loď již opouští rychlou,
bednu na zádech maje, v níž skryt je raketný pohon,
zároveň se samou ovcí, ta vlastní skafandr měla
— anebo snad skafoovci —, neb Mandys o ni dbal značně.
85 Rychle velice dolů s ní letěl na matku Zemi,
ale teď ovšem zřejmě to zlato v lodici nechal!
Leč i plavidlo moje ta střela zničila velmi,
a rychle unikat vzduch nám začal z našeho člunu,
dovnitř strašlivý mráz se kosmický počal nám vkrádat,
90 aniž možno víc bylo tu naši lodici řídit.
Toto když nyní jsem viděl, se milé mi zlomilo srdce,
ihned jsem skafandr oděl si na tělo, jak rychle možno,
ale skunka jsem Frantu si vložil do jeho přílby,
aby měl teplo a vzduch, neb zroben z živé byl tkáně.
95 Avšak robota Tondu, jenž byl jen z tvrdého kovu,
jen tak s sebou jsem vzal, neb byl to strojový robot.
Z lodi pak vyskočiv ven jsem padal ve tmavou propast,
pomocí rakety letěl a řídil ji proti Zemi.
Rychle to všechno se stalo a silná dolehla nutnost.
100 Tak jsme my, řidiči lodí, se oba snášeli na Zem.
Ale když nakonec přece jsem z prostoru na Zemi dopad,
ihned jsem skafandr sundal tam ze sebe velice rychle
a toho robota Frantu zas vyndal ze svojí přílby,
a pak jsme počkali ještě, až zmrzlý rozmrzne Tonda
105 a až zas energickým se stane přemoudrý robot.
Ale když robot ten Tonda zas nazpět k vědomí přišel,
na jeho vlezli jsme záda a rychle pádili Zemí,
Mandyse hledajíce a ovci, jež sleduje vesmír.
Byl totiž Tonda ten robot tak jako veliký pavouk
110 z oceli; přemnohé nohy měl dlouhé, jakož i ruce,
tělo pak měl jako kouli a na ní sensory mnohé.
Rychle velice běže mne nesl i tlumače řečí.
Co nejdřív, a co zas potom, co nakonec vypovím nyní
o té Mandyse honbě a také jeho i ovce?
115 Jenom o tomto epos by velký moh být a dlouhý,
kdybych chtěl vše, co se stalo, tam při té povědět honbě.
Kterak motocykl si Mandys nejprve ukrad,
potom i automobil a nakonec helikoptéru,
a jak jsme honili jeho zas my, co nejrychlej možno
120 způsoby nejrůznějšími, i vzduchem a na šírém moři.
Předlouhé bylo by slovo a těžké k vypovědění.
Nakonec přec jsme ho chytli a utéct neměl už možnost.
Avšak vytrhnuv nyní si z kapsy přeostrou kudlu,
přiložil ovci ji na krk a takto promlouval řečí:
125 „Jestliže, Nemo, nyní svou pádnou položíš ruku
na tuto naši zde ovci, buď ty, či některý robot,
rychle zabiju ovci a s ní i veškerý vesmír!“
Tak pravil. Avšak ve mně se milé zlomilo srdce,
když jsem nebezpečenství tak blízko zřel celého kosmu.
130 Avšak tu robot ten Franta mi cosi pověděl tajně
poslav radiem zprávu mi malého do přijímače,
který jsem za uchem měl. Tu já se vyřítil náhle,
a tu jsem jakousi holí tu ovci do hlavy praštil.
Ta hned omdlela ovce a bezduchá svezla se na zem,
135 avšak se strašným řevem se zděsil proradný Mandys.
Leč nic nestalo se ni v kosmu, ni na místě samém,
neboť ukradl špatnou si ovci za vesměrozornou,
a tu zanechal správnou a pravou na asteroidu.
Ale když k asteroidu tam přijeli strážcové času,
140 zhoubnými fejzrů si děly tam na něj začali pálit.
Ten se otřásl celý a jim tma zakryla oči,
neboť uvedli v mdlobu tam ovci vesměrozornou,
správnou, neboť tu Mandys tam omylem za sebou nechal.
Takto poznali ale, že všechno to bylo pravda,
145 co jsem jim pověděl tehdy tam v base na jejich bázi,
a hned tam učinili mír s mými dobrými druhy.
Vyjeli zase nás hledat tam na Zem do minulosti,
totiž mne kapitána a moje roboty oba;
ale teď rádiofónem se s moudrým spojili Frantou,
150 a tomu také řekli, že ovce ta na Zemi není.
Ale mě s roboty mými si v Tatrách vyzvednout chtěli…
• • • • • • • • • • • • • • • • • • • • • • • •
Zbytek všechen už víš, neb to byl počátek zkazky —
Ale kosmonaut Mandys tam musel na Zemi zůstat,
ztrativ veškeré zlato i ovci, jež sleduje vesmír,
155 a též dobu svou vlastní — to trudným bylo mu losem.
Jakési místo tam přijal, jak praví v řeckém se textu,
neboť musel přec jíst. Byl zlý a zahořklý velmi.
S ním tam zůstala ovce, jež nebyla vesměrozorná,
aby ho utěšovala a s ním se spájela v lásce.
160 Ale tobě jsme nyní ten příběh zaopatřili,
mužové budoucích časů, tak jak jsi od nás si žádal,
Kapitán Nemo ti všechno tu pověděl, co zatím zažil,
ale tobě i já, ten Franta, tlumočník řečí;
ten jsem, který ti složil zde příběh veršem a mluvou
165 starých Argejců dávných, neb takto nejlíp se hodí
vyprávět o planetách a plavbě a nebezpečenstvích.
Ty pak, otče, se raduj z té básně o cestě kosmem,
není to jen sci-fi, však skutečnost je to a pravda,
ale my nyní chceme se dostat kosmickou na loď,
170 a pak nahoru vzlétnout a matku opustit Zemi
a tu dobu nám cizí a do své vlastní se vrátit.