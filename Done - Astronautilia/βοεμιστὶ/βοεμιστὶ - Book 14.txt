HVĚZDOPLAVBY ZPĚV ČTRNÁCTÝ
(Schůze astronautů. Rekreační planeta.
Kyptova zlotřilost a jeho pronásledování)
Mnoho zase jsme pluli tam vydutým bezbřehým kosmem
(Mandyse hledajíce a ovci, jež sleduje vesmír),
mnohé planety divné jsme spatřili také my muži,
různé přírody divy, jež nemohu povědět ani,
5 mnohé jsem nebezpečí též trpěl i dobří mí druzi.
Po pět pozemských let jsme takto mužové pluli,
Mandyse hledajíce a ovci, jež sleduje vesmír,
avšak nižádná možnost se hledačům neobjevila.
Avšak, když šestý už rok se pozemský počínat počal,
10 tehdy svolal jsem schůzi a svoje oslovil druhy:
„Poslyšte nyní mou řeč, vy všichni druhové dobří;
hledání Mandyse s ovcí mít výsledek nebude zřejmě,
avšak nám vhodný je čas teď o tom uvažovati,
zda máme hledání nechat a zpět se na Zemi vrátit,
15 anebo ještě tu zůstat, až ovci chytíme přec jen.
Ale mně, když na to myslím, se dvojí rada teď jeví:
Kdybychom bez ovce té se na Zem vrátili sami,
nepochybně by vládci nás ihned do basy vrhli,
a tak na věky zas by trvalo nebezpečenství,
20 Mandyse s ovcí ta hrozba, že by ji zabíti mohl
a celý zahubil vesmír a s ním i stvoření všechna.
Když však zůstanem tady a ovci honiti budem,
obávám se, že nelze, by úkol splněn být mohl
jednoduše a lehce, neb bezmezný věru je vesmír,
25 a v něm nespočetné jsou galaxie a v nich hvězdy —
slunce — a kolem nich se točí bezpočet planet.
Není žádná tu možnost jak jedno najít tam zvíře,
jenom náhodou snad. To vůbec hloupý je nápad.
Nuže, když nemáme možnost se zase na Zemi vrátit,
30 ani nemáme žádnou tu ovci v propastech najít,
vraťme se nyní zpátky tam na planetu a ten měsíc,
na kterém zmrzlý v ledu tam leží doposud prorok,
aby nám řekl, kde máme si hledat muže a ovci,
a tu časonosnou tam látku rozetnout na dvě,
35 jak nám již prorokoval ten Grogalos, zamrzlý v ledu,
ale pak nechtěl už víc nám o tom povědět něco,
když jsme ho vykopali tam z ledu, kosmičtí vlci.
Ale nyní je třeba ho znovu vykopat z ledu,
jestli nám rozumného cos řekne Grogalos onen.
40 Tento chlupatý prorok je naše poslední šance
přijít tam, kde je Mandys a ovce a tam je i najít.“
Tak jsem pravil; ti všichni umlkli, seděli tiše.
Z těch pak započal mluvit tam člověk lstivý a mrzký,
kterého druhové dobří si „Kypta“ zovali jménem;
45 ten už jednou ved vzpouru tam proti mně na černé lodi,
ale jím kosmobión pak otřásl, umírnil srdce,
a ten mne nyní začal tu mocně napadat slovy:
„Hloupý jsi zajisté, Nemo, že nás teď vybízíš muže
dále Mandyse hledat a ovci, jež sleduje vesmír,
50 tak jak ti rozkázali tam vládcové na matce Zemi.
Ale ti daleko jsou a nemohou o ničem vědět
jednoduše a lehce, neb bezmezný věru je vesmír,
25 a v něm nespočetné jsou galaxie a v nich hvězdy —
slunce — a kolem nich se točí bezpočet planet.
Není žádná tu možnost jak jedno najít tam zvíře,
jenom náhodou snad. To vůbec hloupý je nápad.
Nuže, když nemáme možnost se zase na Zemi vrátit,
30 ani nemáme žádnou tu ovci v propastech najít,
vraťme se nyní zpátky tam na planetu a ten měsíc,
na kterém zmrzlý v ledu tam leží doposud prorok,
aby nám řekl, kde máme si hledat muže a ovci,
a tu časonosnou tam látku rozetnout na dvě,
35 jak nám již prorokoval ten Grogalos, zamrzlý v ledu,
ale pak nechtěl už víc nám o tom povědět něco,
když jsme ho vykopali tam z ledu, kosmičtí vlci.
Ale nyní je třeba ho znovu vykopat z ledu,
jestli nám rozumného cos řekne Grogalos onen.
40 Tento chlupatý prorok je naše poslední šance
přijít tam, kde je Mandys a ovce a tam je i najít.“
Tak jsem pravil; ti všichni umlkli, seděli tiše.
Z těch pak započal mluvit tam člověk lstivý a mrzký,
kterého druhové dobří si „Kypta“ zovali jménem;
45 ten už jednou ved vzpouru tam proti mně na černé lodi,
ale jím kosmobión pak otřásl, umírnil srdce,
a ten mne nyní začal tu mocně napadat slovy:
„Hloupý jsi zajisté, Nemo, že nás teď vybízíš muže
dále Mandyse hledat a ovci, jež sleduje vesmír,
50 tak jak ti rozkázali tam vládcové na matce Zemi.
Ale ti daleko jsou a nemohou o ničem vědět
80 řeči o Útopu hvězdě a při tom nevíte vůbec,
že té planety jméno přec značí, že nikde není —“
a potom jsem jim já i jména vyložil význam
ze slov v Argejců řeči — (to věz teď, čtenáři milý,
že tím jazykem jenom je složen tento zde epos,
85 ale že rozdílný jazyk jsme měli, my, plavcové hvězdní).
Neuhasitelný smích tu povstal dobrým mým druhům,
Kyptu když rozpoznali co hlupáka nevzdělaného.
On pak zčervenav silně se posadil, trápil ho hrozně
mužů ostatních posměch a skrytý hněv chopil mu srdce.
90 Zvítěziv nad Kyptou takto jsem já zas hovořit počal:
„Poslyšte nyní mou řeč, vy všichni, co vám chci sdělit.
V jedné jediné věci se Kypta zdá rozumný býti,
když nás vyzývá totiž si pausu dát v kosmické plavbě.
Pět let se plavíme již tu propastmi prázdného kosmu
95 hvězdní plavci, a silně se statné nám zkrušilo srdce.
Neboť pravím, že nic snad horšího ve světě není
zkrušit i silného muže nad prázdné propasti kosmu.
Ale se nesluší též to zanechat hledání ovce,
jak jsme to slíbili kdysi těm vládcům, my, šlechetní muži,
100 neboť říkám, že není nic hnusnější a potupnější,
než když poruší muž své slovo, které dal druhým.
Ale též přišla mi rada a tu teď poslyšte všichni.
Vím o planetě jedné, jež krásná je, rozkošná velmi,
ne příliš od naší cesty, leč blízko, a na ní klima
105 takové příjemné vládne, jak ostrovů v Karibském moři.
Vzduch tam sice je teplý, však nepříliš, a její slunce
paprsky přátelskými tam milou krajinu hřeje,
na té rozličné rostou i tam stromy, veliké palmy
rozličné nesoucí plody a krásné na pohled, svěží,
110 louky tam rozkošné jsou a prameny, krásné i květy.
Též na planetě této se teplé nachází moře,
průhledné, krásné a čisté a safíru podobné barvou,
příjemné velmi v něm plavat a na pláži odpočívati.
Jsou tam překrásní ptáci, že je to i na pohled podiv,
115 různý zářící hmyz a jiná i zvířata četná.
Avšak žádné zlé zvíře tam nesídlí na oběžnici.
Tam též rozumná jsoucna, jež jsou i podobná lidem
žijí v jasném tom moři, a k pocestným laskavé mysli.
Takto to přerozkošná je planeta, nejblíže ze všech
120 existujících planet, k té planetě, jež nikde není,
Útopos, na kterou vás zde Kypta vyzýval letět.
Na té se zastavivše a oddechnuvše si na ní,
zpátky na motýlic hvězdu a onen jejich i měsíc
plujme, až posilníme se, by pak jsme se tázali na něm
125 Grogala chlupatého tam, proroka zmrzlého v ledu,
kde bychom Mandyse našli a ovci, jež sleduje vesmír.“
Tak jsem pravil a všichni se se mnou druhové shodli
udělat všechno tak, jak já jsem, kapitán, radil.
Kyptovi prachmizernému se rada nezdála v srdci,
130 avšak nyní svůj hněv byl ještě pro dnešek strávil.
Avšak kormidelníku jsem robotu vydal teď rozkaz,
aby lodici řídil k té planetě na rekreaci.
V nedlouhém plavení čase se zjevila planeta v hloubi,
byla jak modravá hvězda a svítila zářivě do tmy,
135 později proměnila se a přešla do tvaru koule,
ještě později pak jsme s lodicí přistáli černou,
planetě divili jsme se, neb byla příjemná velmi,
teplá a přívětivá a rozkošná na způsob ráje,
na způsob ten, jak jsem jí druhům vylíčil předtím,
140 ale ve skutečnosti se zdála mnohem i lepší.
My pak, chodíce po ní, jsme zírali s radostným srdcem,
brzy i začali druzi tam k ovoci vzpínati ruce,
které na větvích rostlo a kolem na rozličných stromech,
v hojném počtu a sladké i chuti, příjemná strava.
145 Ani nebezpečí tu žádné nebylo jedů,
jak jsem též jistě věděl, neb příznivá planeta byla.
Různí rozliční ptáci a hmyzové nádherní, skvoucí,
kteří lítali kolem, též zpívali sladkými hlasy,
na podiv bylo to patřit a také naslouchat hlasům.
150 Zvířata byla tam též tak krásná, rozmilá velmi,
podobná antilopám a jelenům, příjemný pohled,
pěkná, a nejrozličnější též nesla na hlavách rohy,
krotká, neb neměla dosud strach z mužů pozemských žádný,
neměla žádnou znalost ta zvěř a zkušenost s nimi,
155 ale docela klidně tu přišla za každým z mužů
zvířata, také i od nich se klidně nechala hladit,
rovněž krmit se chlebem, jejž s sebou k jídlu jsme měli.
A také samice zvířat, jež s sebou mláďata měly,
od nás se nechaly dojit, i přímo mléko své píti
160 z vemene; velice mírná ta všechna zvířata byla.
Tu i někteří muži se chtěli v lásce tam spojit
s laněmi nepozemskými, neb velmi daleko od žen
dlouho samotní byli a silná dolehla nutnost.
Avšak já jsem jim silně hned s tímhle rozkázal přestat
165 vysměvačnými slovy. Těm hanba chopila mysl.
Avšak opětně já jsem druhy vyčkati vyzval,
šel jsem po břehu toho tam mnohošumného moře,
maje píšťalu v rukou, již „saxofón“ názviskem zovou,
počal na něj jsem hráti — ti s údivem kráčeli za mnou.
170 (Věděl jsem o této hvězdě, neb počítač výborný držel
v paměti informace, což „DATABANK“ mužové zovou.)
Ihned tu z mořských vod se počaly bytosti nořit
Tritonům jakýmsi ženským či mořským podobné nymfám
které ve vodě bydlí a o nichž staré jsou mýthy.
175 Ty pak nahoře byly pak normální pozemské ženy,
ale ocasy dole zas měly tak jako ryby.
Tyto se v mělčině moře pak vodní sestouply ženy
píšťalu poslouchajíce, jež saxofón zove se jménem,
neboť toho prý zvuk vždy v lidech působí vilnost.
180 Těmto se žádoucí zdálo tam v mořské mělčině ležet
s muži hvězdnými plavci a jim to naznačovaly,
aniž by tlumočník Franta byl potřebí k činnosti této.
My pak veškeré šaty tu rychle setřásše z údů,
v moře jsme vstoupil ihned se v lásce s nymfami spojit,
185 a pak v mělčině mořské i muže přijala každá.
Takto od samé zoře až po západ jasného slunce
v mělčině v teplé vodě jsme konali erótů skutky
s mořskými nymfami těmi, neb velmi daleko od žen
dlouho jsme samotní byli a silná dolehla nutnost.
190 Avšak když posvátné světlo tu za obzor zapadlo slunce
(podivné, zcela jiné, než máme na matce Zemi)
tehdy se vrátily nymfy zas nazpět do hlubin moře,
avšak nás pojal spánek tam přímo na mořském břehu.
Takto potom jsme žili tu na rekreační si hvězdě,
195 jedli jsme ovoce palem a jiných také tam stromů,
také nějakých mušlí jsme jedli měkké i maso,
které nám ukázaly ty mořské nymfy — a mléko
od krotkých zvířat jsme pili a s nymfami milovali se.
Také jsme povinnost žádnou tam neměli na oběžnici,
200 ale snadný jen život a mnohé rozkoše různé,
ani nás na hvězdné cesty tu pobídnout nechtělo srdce,
Mandyse hledati zase a ovci, jež sleduje vesmír,
ale na místě zůstat a snadný míti zde život.
Avšak nestalo se, by navždy jsme zůstati měli.
205 Jednoho totiž dne jsem já a druhové dobří
leželi na pobřeží tam mnohošumného moře,
spolu s ryboocasými tam mořskými děvami také,
líbezně zpívajícími, a já jsem vyhrával zase
maje píšťalu v rukou, jíž saxofón názviskem zovou.
210 S námi tu na pobřeží byl také tlumočník Franta,
aby překládal nám řeč nymf a jim zase naši,
a již pomocí Franty jsem o nymfách mnoho byl zvěděl,
z jaké příčiny totiž tak k cizincům laskavé byly.
Neboť i k těmto nymfám, tam kdesi v hlubinách moře
215 samci jsou stejného rodu a také stejného druhu,
ale mohutní velmi, leč velmi leniví v lásce,
tak jako na Zemi jsou též velmi divocí lvové,
které vyburcovati se lvice musí vždy snažit.
Těmto mužové nymf těch vodních podobni byli.
220 Avšak když některý muž se vyburcoval a i vystoup,
snadno mohl té nymfě připravit příkrou i zkázu,
neboť celkově byli též obrovští na všechněch údech.
Z toho důvodu také jsou k cizincům laskavé nymfy.
Takto na břehu moře jsme leželi, druhové dobří.
225 Náhle se hřmivý zvuk ozval a celým otřásl vzduchem,
nymfy tu, uleknuvše se, se vnořily v hlubiny mořské.
Já však, rychle se vzpřímiv, jsem kolem přehlížel všechno,
břehy a hladinu moře a také nahoře nebe,
hledaje hřímání zdroj a toho rámusu původ.
230 Náhle však spatřil jsem člun pro plavbu prostorem kosmu
malý, který jsme měli tam připevněn k lodici černé,
jeden, jejž měli jsme ze dvou, tam na jasné obloze letět.
Raketný pohon ho totiž byl ohnivým vybavil chvostem,
rychle nahoru letěl a hbitě zmizel nám z očí.
235 Vida ten člun, jsem křikem hned všechny zburcoval druhy.
Ihned jsme do rychlé lodi tu běželi, ačkoliv nazí,
avšak uvnitř jsme našli, že všechny poklady skvostné
(které nám kdysi dal král lidí v planetě duté
kvůli pomoci proti těch psů a kocourů válce),
240 více nebyly v lodi a prostě zmizely všechny.
S nimi pak zmizel také náš Kypta a jeden člunek.
— Lepší by pro něho bylo si ukrást lodici dobrou
ale to bylo by pro něj moc obtížné tuto loď řídit,
neboť neuměl Kypta tu černou lodici řídit. —
245 Neuhasitelný hněv tu vznikl statečným druhům,
kdyžtě bohatství zřeli, že zmizelo z dobré jim lodi.
Avšak já neotřesen jsem zůstal zlodějstvím tímto
(zlata si nevážím nic, jsem filosof kynický totiž),
avšak ostatní druzi jak malé plakali děti,
250 vlasy ostře si rvali a mocně se do hlavy tloukli
— takto bohatství činí i z mužů rozumných blázny. —
Avšak já přikázal druhům by s tímto přestali ihned,
a jsem je také vyzval hned s lodí honiti Kyptu,
ne kvůli mrzkému zlatu, však kvůli našemu člunu
255 (který též nazývají buď skifem anebo bárkou),
pro jaderný také pohon, jejž Kypta ve člunu nesl.
Ihned druhové dobří se ve své zklidnili mysli,
počali plavidlo Kypty tam skrze propasti honit.
Ihned raketný pohon tu pohnal lodici dobrou,
260 vzhůru jsme ve vesmír vzlétli a nechali planetu cizí.
Odtud poté jsme pluli dál propastmi prázdného kosmu
Kyptu a jeho člun tam honit v hlubinách jeho.
Aniž jsme více ten člun už vidět očima mohli,
neboť o mnoho napřed nám prchl lstivý ten člověk,
265 ale ho sensory naše tam v lodi nalezly přece,
rychle jak před námi letí tam propastmi prázdného kosmu.
Toho jsme honiti tedy hned počali, se vzdechy v srdci,
hlasitě nadávajíce, neb silný hněv pojal všechny,
muže i androidy a Frantu z živoucí tkáně.
270 Devět pozemských dní jsme pluli propastí kosmu,
ale chycení možnost se honícím neobjevila.
Malý byl kosmický skif a pro nečetné jenom muže,
ale snadno se řídil a rychle plavil se kosmem.
Ale když desátý již se nový den pozemský zjevil,
275 utíkající člun jsme spatřili na televisi
přímo očima svýma, to bylo nám radostí velkou.
Ihned tu rozkázal jsem svých raket znásobit sílu
mužům a androidům, a rychle letěla Tolma.
Tak jako jestřáb, ten pták, když vrabce před sebou žene,
280 rychle velice letí své dopředu natáhnuv spáry,
tak také nesla nás Tolma, jak muže tak roboty všechny,
velice rychle se ženouc a Kyptu hodlala zajmout.
Ale nižádná možnost se chytit ho nestala plavcům,
neboť honěný Kypta byl rychlý v kosmické plavbě,
285 všemožné spřádal nám lsti, jen aby nám uniknout mohl.
Co dřív, a co zas potom, co naposled povědět měl bych
o Kypty taktikách různých a jeho složité mysli?
Jak nás k přetěžkým hvězdám tam cestou prchaje vedl,
takže nám zakřivovala běh lodi gravity síla,
290 avšak když kormidelníci chod lodi srovnali zase,
Kypta už opět prchl nám z orbitu televisního,
že jsme ho museli hedat zas znovu v propastech kosmu
sensory dálkovými. To velmi mu na pomoc bylo.
Nakonec chytrý Kypta si člun svůj kosmický řídil
295 k jedné takové hvězdě, jíž neutronovou zovou
noví astronomové: v ní dochází k prudké fúzi
ba i splynutí hmoty. To těleso velmi je těžké
nebeské, neboť jeden jen kubický centimetr
jeho hmoty má váhu tun bilión; ale že velmi
300 stlačena hmota je jeho, je pouze velice malé,
neboť má sférický průměr jen desetikilometrový.
Ty pak neutronové se točí střelhbitě hvězdy,
některé paprsky také tu pouští rádiofónu
pulsujíce, a proto je také pulsáry zovou
305 mužové astronomové (to z latiny pochází slovo).
K jednomu pulsáru tomu teď Kypta zaměřil loďku,
aby nám sensory zmátl tam v naší lodici černé
pulsací paprsků, jež ta hvězda vydává prudce,
a aby takto nám zmizel, jak v hvězdném prostoru letí.
310 Robotu kormidelníku jsem nyní vydal ten rozkaz
Kyptu sledovat hbitě, by zmizet nám nemohl s očí,
a ten rozumný robot hned vypočet trajektorii,
aby nic škodlivého se hvězdné nestalo lodi,
když bude neutronové té hvězdě velice blízko;
315 neboť magnetickým jest pulsár obklopen polem,
jakož i gravitačním, neb velmi hustou má hmotu.
Ale mně, kapitánovi, se toto nezdálo v srdci,
že byla zahnutá cesta, a ručně jsem směr její srovnal,
abychom rovněji jeli; to, hlupák, jsem nevěděl tehdy,
320 že v magnetickém tom poli je pro nás nebezpečenství
pro ten jaderný pohon, jejž v černé lodici máme,
a pro samotný motor, jenž loď nám dopředu žene.
Toto vám vysvětlovat by bylo velice těžké
z dvacátého jen věku tu mužům, jakož i ženám,
325 neboť neznáte ještě dost věcí z fysiky hmoty;
ale naše by loď nám byla explodovala,
kdyby z robotů jeden džet pomocný otevřel nebyl.
Strašlivá mocná síla tu pohnala lodici dobrou
jaderná; velice rychle jsme v propast se řítili kosmu,
330 pryč od pulsáru zhouby a Kypty i s jeho člunem,
a nás daleko nesla pryč od známých pro nás drah hvězdných,
které i počítače tam naše v pamětech měly
a jež jsme, plavcové, znali, byť zkušení kosmičtí vlci,
slunce a planety kolem a tvory, jež žijí na nich.
335 Ale nás atomná síla tam mohutná daleko hnala
do neznámého kosmu, o němž jsme neměli znalost.
My však zapomněli hned na Kyptu, zlato a bárku,
vlasy z hlavy jsme rvali a mocně se do hlavy tloukli,
a též s těžkými vzdechy jsme pokoušeli se modlit,
340 jestli by nějaký bůh snad živ byl v hlubinách kosmu,
leč i tak žádná možnost se modlícím neobjevila.
A já, velice hloupě, neb bezradnost držela mysl,
nadával robotu tomu, jenž pomocnou otevřel trysku,
místo abych ho chválil. To bylo velice hloupé.
345 Ale onoho Kyptu, i se zlatem a samým člunem
hvězdy té gravitace si přitáhla nakonec k sobě,
jak se to nejspíše zdá, neb letěl velice blízko.
Takto bohatství činí si hlupce i z moudrého muže,
neboť rozum mu bere a příkrou připraví zkázu.
350 Odtud tedy jsme pluli tu propastmi prázdného kosmu,
těsně unikše smrti, však zcela ztraceni sami.
