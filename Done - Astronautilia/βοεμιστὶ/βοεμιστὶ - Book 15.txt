HVĚZDOPLAVBY ZPĚV PATNÁCTÝ
(O královské dceři, obludě a šlechetném zachránci
podle archetypického schématu)
Takto tedy jsme pluli tam v hlubinách prázdného kosmu
v neznámé oblasti jeho, neb hnala nás jaderná síla
zprudka se znásobivší tam v magnetickém onom poli
pulsáru, tak jak dříve jsem vám již, zpívaje, pravil.
5 Zabrzdit rychlost lodi jsme ovšem se snažili nyní,
rakety v protichodu jsme pálit počali muži,
avšak ni tak žádná možnost nám nevznikla z pokusu toho
zastavit plavidla chod, neb velmi velký byl impuls.
Avšak za krokem krok přec zanikl veliký impuls
10 pod zpětným pálením raket a vláda se vrátila zase
řízení kosmické lodi nám skrze propasti kosmu,
leč ale nevěděl nikdo, kde vlastně nyní jsme v kosmu,
počítač žádný ni robot a žádný smrtelný člověk.
My pak z beznaděje a zničení, se vzdechy v srdci
15 chtěli jsme nejdříve někde se zotavit, odpočinout si
kdesi na pevné půdě, neb ničil nás nezměrný kosmos.
Ihned jsme sensory lodi tam pobídli hledati pro nás
planetu k přistání vhodnou, jež podobný nesla by život
jako na naší Zemi, a na které teď bychom mohli
20 chvíli zastavit s lodí a sami si oddechnout na ní.
Tu pak sensory naše i našly v hlubinách kosmu
pomocí technologie té budoucí, na podiv pohled,
a tedy k planetě této jsem vedl lodici černou.
Po pět dní jsme tak pluli k té planetě, již ukázaly
25 dálkové sensory naše — ty techniky budoucí divy,
a tu jsme nalezli pak, že třetí v systému byla
od jejich vlastního slunce, tak právě, jako je Země,
ale byla přec menší a lehčí tam choditi bylo,
všichni jsme na planetě té náhle atleti byli,
30 rychle mohli jsme běhat a vysoko, daleko skákat.
Jejich také tam slunce než pozemské chladnější bylo,
chladné, vysoké nebe, však o málo jenom, ne mnoho.
Na této planetě tedy jsme přistáli s lodicí hvězdnou
a tam jsme odpočívali si v jakémsi zeleném lese,
35 těsně unikše smrti, však zcela ztraceni sami.
Ale, když jsme si trochu tam, mužové, odpočinuli,
tehdy já čtveřici vybrav těch ze všech nejlepších mužů,
poslal je do krajiny se podívat a také zjistit
jaké by bytosti byly v té zemi, jedlíci jídla,
40 zdaž by divoké byly a zpupné, jakož i zlobné,
anebo zda přátelské jsou a milou mají i mysl,
nikoliv beze zbraní, neb zkušenost poučila nás,
takže všichni přec měli v svých kapsách výborné zbraně,
které spisovatelé sci-fi zvou ve spisech fejzry.
45 Brzy jim vyvstalo město, kde divné se tyčily domy,
hbitě kráčeli k němu a hleděli dalekohledem.
Bytosti bydlely mnohé tam v onom podivném městě
dosti podobné lidem, leč podle podoby slabší,
delší a útlejší byly, že menší tíže tam byla,
50 nežli je na naší Zemi a na její doléhá muže.
Ale jakýsi smutek se zdál je všechny tam držet.
Všude a neustále tam slyšet pláč byl a nářek.
Oni se dívali ještě a při tom odhadovali
jejich technickou znalost, že menší byla než naše.
55 Zpátky se vrátili zas tam k lesu a k naší lodi
a tu i zvěstovali, co spatřili, mně a mým druhům.
Avšak mně zvědavost nyní hned milé pobídla srdce
jít tam do toho města a zjistit příčiny smutku.
Vyšel jsem zpět k tomu městu a se mnou zvědové také,
60 na však pouhých nás pět, nebo jiní také šli s námi,
Franta všetlumočník a Ivo robokop také.
Ale když přišli jsme tam do cizího s věžemi města,
tu jsem prvního muže, jejž potkal jsem, oslovil slovy,
ptal se ho na původ nářku a pláče po celém městě,
65 ale tlumočník Franta ty všechny přeložil řeči.
Ale mi vytáhlý muž tu smutnými odvětil slovy:
„Hloupý jsi, cizinče, jistě, neb z daleka musel jsi přijít,
že se mne nyní tážeš na příčinu pláče a nářku.
Všichni tady to víme, i sousedé, i lidé z města,
70 že totiž musíme zítra zde obětovati dívku
démonu Gr-rg-rovi, jež dcera je našeho krále.
Z toho důvodu tedy tu pláčí veškeří muži
mladí jakož i staří a s nimi všechny též ženy.
Není však žádné zbytí, neb kdyby nebyla obět,
75 všechny by Gr-rg-gros tu zahubil, zlotřilý démon.“
Tak pravil onen měšťan a Franta přeložil mluvu.
Ale mně, jak jsem to slyšel, se radost zmocnila srdce,
neboť jsem rozeznal mýthus, jejž zovou archetypickým,
totiž o vládcově dceři a nějaké obludě velké,
80 a tu mne také opět i zmužilé pobídlo srdce,
abych jí pomohl v tomto a samu obludu zabil.
Muže měšťana toho jsem opět pobídl slovy,
aby nás nyní vedl v dům vládce s měděným prahem,
mne a také mé druhy, co tehdy byli tam se mnou.
85 Onen souhlasil muž a ke králi vedl nás cestou.
Avšak já zavolal napřed tam naši lodici černou
rádiofónem a řekl, že jdeme ke králi země.
Toho jsme nalezli v síni, tam seděl na skvělém trůně,
vzdychajícího, neb osud ho dcery velice trápil.
90 Toho nyní jsem já tam zdvořilou oslovil řečí,
slíbil, že démona zlého mu zítra zabiju jistě
rychle a bez nebezpečí a jeho zachráním dceru.
Ale mi strašlivým smíchem ten vládce v odpověď řičel,
a pak, celý jsa v slzách, mi pravil perutná slova.
95 (Franta všetlumočník to všechno překládal, ovšem.)
„Hloupý jsi, cizinče, jistě, neb zdaleka musel jsi přijít,
jestli si myslíš, že můžeš Grg-rg-ra zahubit zbraní.
Často už zkoušeli to zde mužové mnozí a dobří,
ale zabil je všechny, neb není smrtelná bytost.
100 Všechno nyní ti povím, neb mluvit mne pobízí srdce,
abych tak, hovoře o tom, si trochu ulevil v mysli,
ale se na stolice teď posaďte, ty a tví druzi,
abych nyní ti řekl, jak trudný nám zármutek začal.“
Tak pravil muž ten král a poslechlo statné mé srdce.
105 Ihned jsem na židli sedl a se mnou ostatní druzi,
ale nám muž ten král pak pravil perutná slova:
„Věz tedy, cizinče, nyní to všechno o naší strasti,
abys opustiv zemi to dalekým vyprávěl lidem,
neboť se nedomnívám, že byl by nějaký člověk,
110 který by s Grg-rg-grem moh bojovat jakožto vítěz,
ani si nepřeji zkoušet, jak ty bys bil se i druzí,
chtěje Grg-rg-gra zabít — to jistá příkrá je zkáza.
Jenom, že nyní ti povím a to si rozvaž v své mysli.
Jsou též zajisté jiná tam nahoře ve stinných horách
115 zvířata jako ten Grg-rg, však nedělají tam nic zlého,
neboť se na trávě pasou; však jednoho sdělali zhoubným
mužové trpaslíci, by břemenem těžkým nám stal se.
Jsou totiž trpaslíci zde mužové zlí v naší zemi,
vždycky k normálním lidem se nepřátelskými staví.
120 Nejsou, jakožto malí, sic schopní utkat se v boji,
ale rozličné lsti nám stále snovají v srdcích.
Takto i poslední lest si smyslili na naši zhoubu:
Věz to, že onen Grg-rg a jeho příbuzní všichni,
kterým v jazyce našem však chrchlové říkáme všichni,
125 nemají žádné kosti a různě mění své tvary,
rozličné podoby stále i barvy majíce vždycky,
a též stále se mění, jak jenom právě se hodí,
mají také i schopnost skrz malé procházet díry
rozličné, neboť vůbec nic pevného nemají v těle
130 chrchlové beztvární, jsou velmi to plastičtí tvoři.
Jestliže někdo by chrchlu snad přeťal přeostrým kovem,
ihned z jednoho tvora se dvě tu zvířata stanou.
Jestliže někdo by chrchlu, tna, hořkou způsobil ránu,
ihned se zacelí jemu a obluda zase je zdravá,
135 ani nestává možnost ho zabít planoucím ohněm:
může vyloučit hlen též studený, velice hojný,
aby s ním uhasil rychle hněv ohně, není též možno
udělat veliký oheň, neb tím by se zhubilo město.
Takto chrchlové zvěř jsou neporušitelní v boji,
140 ale ta zvířata sama si oděnce zadusí snadno,
obalí tělem svým muže, že pak se udusí ihned.
Věru těžké je mužům tam s těmi bojovat chrchly.
Avšak chrchlové běžní, ti žijí daleko od nás,
lidi též nenapadají a ani bytosti jiné,
145 žerou rostliny pouze a jsou to tvorové mírní.
Ale že trpaslíci nám jednoho sdělali na strast,
tohoto Grg-rg-ga nám složitou lstivostí svojí.
Věz totiž, cizinče, nyní, že chrchlové, zvířata hnusná
navzájem spojují se, jak všechna zvířata jiná
150 k plození, rození rodu, jak řád to přírody velí.
Avšak chrchlové tito tak jeden v druhého vrostou,
jedním stanou se tvorem, než zase se rozdělí znovu.
Kdyby to některý chrchla chtěl udělat s člověčím tvorem,
člověka sama by zabil, neb zadusil by se mu v těle.
155 Nyní však pozoruj sám těch skřetů ohyzdné dílo:
Ukradli normální dívku a normálních rodičů dceru,
dali jí opatrovat pak chrchlů maličké mládě.
Avšak když dorostlo potom to mládě chované dívkou,
nechtělo s jinými chrchly se ve své spojovat vášni,
160 ale s ženami pouze, a černou tak neslo jim zkázu.
Takto zchytralou lstí ti skřeti stvořili muži
zhoubného Gr-rg-ra a v naše ho poslali město.“
— Tomu co řekl, jsem věřil, neb to jsem zajisté věděl,
stejná že na Zemi věc je s mnohými zvířaty také:
165 „imprinting“ zoologové ten fenomén u zvířat zovou,
anglickým slovem tak jak je dnes již ve vědě zvykem. —
„Avšak Gr-rg-gros teď říjí na každý měsíc,
a tu v národě našem vždy jednu zahubí dívku,
tak že nám zabije asi už všechny dívky a ženy.
170 Ale že nemáme možnost se vyhnout obludě hrozné,
pomocí losu jí vždycky už napřed vyberem dívku.
Naposled rozhodl los a vybral vlastní mou dceru
— v tomto jsme v zákonech rovni zde všichni na naší zemi,
buď si král nebo velmož, či jenom nádeník chudý.
175 Avšak v zítřejší den ji zabije obluda hrozná.“
Tak pravil královský muž a hojné proléval slzy.
Avšak já jemu v odvět jsem jeho oslovil řečí:
„Vzmuž se nyní, ó králi, neb netřeba prolévat slzy,
neboť my velice snadno ho sami zabíti můžem,
180 ne ohněm, ne ani bronzem, ba ani ocelí krutou,
ale technologií, již jako cizinci máme.
Toto ti ukáži nyní, bys ve mne důvěru pojal.“
Tak jsem pravil, a fejzr tu ze své vytáhnuv kapsy,
šel jsem k jednomu oknu a to jsem otevřel také,
185 a tam naproti právě byl na střeše jakýsi ptáček,
kterého ještě bych nejspíš snad s holubem pozemským srovnal.
Toho jsem zasáhl fejzrem, ten zprůhledněl a potom zmizel.
Když to uviděl král, hned vyskočil s radostí v srdci,
ihned královskou dceru tu zavolal do svojí síně,
190 a kvůli té jsem zase tam na věži zasáhl ptáka.
Potěšila se dívka a smála se, tleskala v ruce.
Takto pak potěšeni ten král a jeho i dcera
potom nám pověděli, jak zítra všechno se stane,
my pak k běhuté lodi se zase vrátili muži,
195 bychom si odpočinuli a také vzali si jídlo,
svoje umyli tělo a sladký konali spánek.
Takto v náručí spánku jsme čekali na jasnou zoru.
Zora když s ránem se rodíc se zjevila růžových prstů
(cizí a nepodobná té naší pozemské vůbec),
200 zase jsme ku městu vyšli i já i druhové muži
spolu s robotem Ivem a mnohojazyčným i Frantou.
Ale tu na náměstí se zástup shromáždil četný
naříkajících lidí, a hluk byl tam z jejich pláče.
Byl tam pak veliký dům, jenž zdál se podobný chrámu,
205 a venku před tím chrámem tam stáli mužové divní
na těle v černých rouchách a měli holené hlavy.
Náhle jsme slyšeli trouby, jak do nich trubači dují,
a tu již vedli dívku tam před chrám zbrojnoši muži
a její královský otec šel za nimi s žalostí v srdci.
210 A tu před chrámem samým se truchlý zastavil průvod
a ti přivázali tam kněží ke sloupu dívku.
Neuhasitelný těžký se zvedl v zástupu nářek,
když svou princeznu zřeli tam svázanou u toho sloupu.
K nim pak mluviti počal ten nejvyšší ze všech těch kněží
215 a teď oslovil lid tam všechen, jakož i krále
(avšak tlumočník Franta ty všechny přeložil řeči):
„Hořké je zajisté, králi, že svou máš v oběť dát dívku,
tobě a všemu i lidu a také stejně nám kněžím,
ale nemáme možnost se bohů vyhnouti vůli.
220 Neb kdyby Grg-rg-gros tu nedostal na každý měsíc
jednu za oběť dívku, tu strašné by děly se věci,
déšť by padati přestal a nerostla zelenina by,
nakonec i samo slunce by přestalo vycházet ráno.
Pročež s projevy vděku mu tuto dodejme dívku,
225 bohovi Grg-rg-grovi, by zkázu odvrátil od nás.“
To pravil onen kněz a vztek se zmocnil mi srdce,
protože podvodník byl a král zas velice měkký,
který bez pochyb věděl, že jde tu o pouhé zvíře,
od skřetů naučené, by lidem dusilo dívky,
230 ale velmi se bál tu hloupého, tupého lidu,
takže by dovolil, aby mu zvíře zabilo dceru,
kdyby nás náhoda šťastná sem nebyla přivedla plavce.
Nyní trubači zase v tom průvodu zaduli v trouby,
a tu mrzcí ti kněží tam chrámu odemkli vrata.
235 Ven hned vyskočil netvor, jenž stále podobu měnil,
napůl jakoby polyp a napůl podobný slonu,
hnusný, a když ho zřela, tu ihned omdlela dívka.
Avšak já vytáhl fejzr svůj rychle ze svojí kapsy,
hbitě jsem obludu střelil tu zhoubných paprsků proudem.
240 Trefena, zprůhledněla tu ihned na způsob mlhy,
a pak zmizela vůbec, a netvora nebylo více.
Všichni co hleděli na to, hned umlkli, stáli tu tiše.
Ale tu kněz onen hlavní hned silně naříkat začal,
při čemž se do hlavy tloukl (však vlasy na trhání neměl)
245 — avšak tlumočník Franta ty všechny přeložil řeči —
„Ó běda, cizinec onen, že zabil životodárce
Grg-rg-gra, dobrého boha, jenž zde nám přinášel vláhu
a jiné k životu nutné nám mnohé přinášel věci,
buď, že přímo ho zabil, neb z města ho samého vyhnal,
250 pryč od našeho lidu, teď jistá nám rychlá je zkáza.“
Tak pravil muž onen kněz a vztek se zmocnil mi srdce,
když jsem slyšel tu lež a mrzké mudráctví plané,
a tu jsem knězovi v obrat zas promlouval perutná slova
(avšak tlumočník Franta ty všechny přeložil řeči):
255 „Lžeš, kněže, když nyní říkáš, že obluda ta byla bohem
a že vám opatřovala zde vláhu a příznivé klima.
Tu přece trpaslíci vycvičili objímat dívky,
aby tvůj zničila lid a všechny zabila ženy
mladší, které by mohly vám tady roditi děti,
260 a tak za krokem krok tu obec zbavili dítek.
Ale nerozumím a tvoji nechápu duši,
že chceš pomáhat zhubit svůj vlastní lid a rod vlastní.
Buď, že ti trpaslíci snad skvostné poklady dali,
anebo hořkou zášť máš v srdci na všechny lidi,
265 že ses zrádcem jim stal a podvodník vlastnímu lidu.“
Takto jsem pravil a on mi krutou odvětil řečí
(avšak tlumočník Franta ta všechna přeložil slova):
„Zlotřilý, cizinče, jsi a zcela bláznivý blázen,
že jsi zahubil nyní nám božské a výborné zvíře.
270 Ale nemáš přec možnost zde věci obrátit v opak
ani ti neuvěří náš lid, neb pouhý jsi cizák,
neboť nad nimi vládnu já vždycky vlastními slovy,
ani nic nedocílíte jak ty, tak král s tebou také,
neboť ti trpaslíci si novou ukradnou dívku,
275 a také zvíře si nové též učiní předmětem cviku,
aby tvor miloval dívky a všechny povraždil ženy
ve všem zdejším zde lidu — a to jim všechněm tu patří,
neboť mne vykleštili i s mými všechněmi druhy.
Ale teď pomalu sami tu zahynou bez pokolení,
280 tak jako eunuch já a všichni ostatní kněží.
Ale ty nemáš možnost to všechno nazpátek vrátit.
Hloupí jsou měšťané všichni a velice lehkověrní,
ve všem, co jsem jim řekl buď já, neb ostatní kněží.
Ani teď nerozumějí ty věci, které ti říkám,
285 ačkoliv všechny jsou pravda, neb prostě hloupí jsou všichni.
Jediný pouze král má znalost, jakož i rozum,
ale je velice měkký a slabý a zbabělý člověk.
Touto proto my obcí zde silně vládneme kněží.“
Tak pravil zpupnou mi řečí a vzbouřil milé mi srdce,
290 a tu jsem v odpověď jemu zas promlouval perutná slova:
„Zemři, mizerný kněže a zrádče vlastního lidu,
sám a zároveň s tebou i druzí druhové kněží.
Neboť pravím, že nic se horšího nemůže státi,
než když nepřátelům vlast zradí nějaký člověk,
295 ať už to udělá pro zisk či z důvodů nějaké pomsty.
Ani se nedomnívám, že lid ten zůstane hloupý,
až jim vypovím všechno o tomto zvířeti byvším,
buď já, anebo král. Ty zemři, jsa na výsost hnusný!“
Takto jsem pravil a fejzr hned vytrhl od stehna z kapsy,
300 namířiv na něho též jsem střelil mrzkého kněze,
druhého jsem pobídl druhy ty svoje výborné také,
aby ostatní kněze též svými střelili fejzry.
Trefeni zprůhledněli tu ihned na způsob mlhy
a pak zmizeli vůbec a mužů těch nebylo více.
305 Ale hlavní ten kněz znal dobře, jací by byli
lidé tam v onom městě a nechybné pravil mi slovo:
Když jsme zabili kněze tam všechny, jakož i monstrum,
a když jsme zachránili tam králi dceru, jak slušno,
tutéž, pro kterou přece tam plakali jak malé děti,
310 se strašným se nyní křikem ti lidé na nás hned vrhli,
snažíce se nás zmocnit, že hnusné jsme zabili zvíře,
které ve zvyku mělo jim dcery škrcením ničit.
Velice početní byli a my měli málo jen fejzrů,
ani by střílejícím nám munice nevydržela,
315 jak tak hnali se mnozí; blíž byla rychlá nám zkáza.
Takto uvažujíce v své mysli a ve svém srdci,
začli jsme z města ven prchat a rychle běžeti ovšem,
ale náš robot Ivo, ten strašný bojovník mocný,
tento náš útěk kryl tam svými zhoubnými fejzry.
320 Neboť ten nebyl z masa, leč z železa kujného sdělán,
lesklý a velice tvrdý a těžko s ním bojovat zbraní.
Když byl mnohé z nich zabil, vzal robot bojovnost lidu,
rychle pak běže i sám a k naší vrátil se lodi.
Neuhasitelný smích tu povstal ostatním druhům,
325 když jsem jim pověděl potom to všechno o oněch mužích.
Takto povídal každý tu hledě na druha svého:
„Ó běda, kapitán Nemo chtěl slavné konati činy,
bojovat s obludami a královskou zachránit dceru,
získat si slávu a dívku a též půl království k tomu,
330 konaje udatné činy, jak o tom v knihách je psáno,
ale ho oklamali tam špatní mužové mrzcí,
hloupí a nešlechetní a hrabiví, nestoudní všichni.
Takto skutečnost vždycky je více hnusná než pověst.“
Avšak když druhové dobří se z toho sebrali smíchu,
335 do dobře leštěné lodi jsme vstoupili s příjemnou myslí,
těsně unikše smrti a rukám nevděčných mužů.
Ihned tu raketný pohon nám popohnal lodici dobrou,
vzhůru jsme ve vesmír vzlétli a planetu nechali cizí.
Odtud poté jsme pluli dál propastmi prázdného kosmu,
340 hledajíce zpět cestu v část vesmíru sousedskou naši.


