HVĚZDOPLAVBY ZPĚV DVACÁTÝ DRUHÝ
(Dostižení Mandyse a jeho lstivost)
Dále tedy jsme pluli tam propastmi prázdného kosmu
marně se po Mandysovi tam pídíce a jeho ovci,
avšak rozličné věci jsme viděli na hvězdné plavbě
úžasné; ani bych já to všechno neuměl sdělit.
5 Ale zvíře to divné a klamavé měli jsme v lodi,
neboť ho strážcové oni přec zabili teprve zítra,
a ne včera, kdy nastal té nynější počátek cesty,
tak tedy budoucno zřejmě se může děliti na dvě.
Avšak zvíře to mít se víc mi nezdálo v srdci,
10 neboť se muselo krmit (neb nechtěl jsem zmořit je hladem)
a při tom posílalo i mně i druhům mým vize,
neboť přespříliš špatná a slabá byla ta clona.
A tu mne zmužilé srdce zas ponouklo, abych si zkusil,
jestli, když posunu čas zas dopředu, aby byl zítra,
15 cože se s obludou stane a také se všemi druhy.
Ani se nebezpečí snad nezdálo nad námi viset,
neboť jsem pletač ten času vždy držel v pádných svých rukách.
Jestliže strašného něco by mělo v tom budoucnu nastat,
mohl bych skočit zas nazpět do včerejška vlastního času.
20 A tu jsem zmáčkl i knoflík a zkoušel, co by se stalo.
Ihned zmizelo zvíře a již ho nebylo více,
avšak neznámé síly nám přírody, jakož i času
poslaly lodici rychlou tam v bezbřehé propasti kosmu
do jeho takové sekce, již neznáme, kosmičtí vlci.
25 Touto nyní jsme pluli a hledali planetu vhodnou,
kde bychom na chvíli přestat a odpočinouti si mohli.
Ale sensory naše nám planetu vybraly v kosmu
na níž, jak na naší Zemi byl vzduch a příznivé klima.
Byl to jen asteroid a malý, leč gravity síla
30 byla jak na naší Zemi, neb z velmi husté byl hmoty.
Tato by žlutým zlatem snad snadno mohla i býti,
ale jsme nevěděli, neb hnůj ji pokrýval celou.
Na tom také tam hnoji si rostlo rostlinstvo hojné,
avšak zhoubný byl smrad tam na té planetě celé,
35 tak jako muž ten Grogal nám věštil, zamrzlý v ledu.
Celý ten asteroid byl tak, jak je Zem naše černá,
pouze noci a dny se tam střídaly o mnoho rychlej,
a také obzoru křivka se více vydutá zdála,
takže ze vzdálenosti se každý jevil nám větší,
40 a když se vynořilo tam ovcí nad obzor stádo,
ovce zdály se větší, tak velké asi jak koně.
Nám, když jsme hleděli na to, tu milé bušilo srdce,
neboť jsme poznávali, že o tom hovořil věštec,
a tu jsme věděli také, že Mandys a ovce je blízko.
45 Ale všechny ty ovce tam hlídal podivný pastýř.
Tělem podobný zcela byl člověku normálnímu,
ale hlavu měl psí, což velký byl na podiv pohled.
Ihned jeho jsem já tu perutným oslovil slovem,
avšak ten neznámou mi zpátky zas promlouval řečí.
50 Ihned tlumočník Franta tu řeč však správně si chytil,
a nyní překládat začal a krásně přeložil všechno.
Toho jsem já se ptal, jak přišel sem na asteroid,
a také na jeho rod a jeho rodiče slavné.
Ale on odpovídaje mi řekl, že uměle vznikl,
55 že není přirozený, však složitou technikou sdělán.
„Jest tam v širokém kosmu kdes spolek či bratrstvo jakés,
stará se o zachování všech starých mythologií.
A tito genetickým si vytváří inženýrstvím
všechny prastaré bohy všech věr tam po celém kosmu,
60 anebo podoby jejich — a mne si stvořili také
jako prý pastýře boha kdys Slovanů, jenž slove Velés,
tělo jenž člověčí má, však hlava jeho je psovská.
Takovým stvořili mne a na tuto planetu dali,
abych tu pásl jim ovce a boha Velese dělal.“
65 Tak pravil psohlavý muž a moje se divilo srdce.
Takto nad přírodu samu nic podivuhodnější není.
Ale tu jsem se ho opět a rychle na Mandyse zeptal,
o němž mi řekl muž Grogal, že na této planetě bude,
ale onen bůh Velés mi odvětil ochotným slovem:
70 „Přišel, cizinče, sem kdys člověk v kosmickém člunu,
hrbatý byl a kulhal a jeho také i hlava
lysá a šišatá byla, a co se dotýče nosu,
tento obrovský měl a podobný rudému fíku,
jeho pak oboje oči se velkým rovnaly míčům.
75 Měl s sebou také ovci tam jednu s vlnatou hlavou,
a chtěl se usadit tady, kde mnoho se nachází ovcí,
se svou ovečkou vlastní, tu vybral si jeskyni za dům,
ale ovci si onu muž učinil jakousi družkou,
neboť zadní jí nohy si do svých holínek strkal,
80 poté si kalhoty stáhl a silně s ovcí tou smilnil.
Často jsem na vlastní oči ho vídal věci ty činit,
ale mne chopil vždy hnus, když na něj tehdy jsem hleděl.
Ale na planetě této jsou mnozí berani samci,
a ti s tou jeho ovcí to zároveň chtěli též dělat,
85 ale mrzký ten muž se s nimi o ovci svářil.
Často berani jeho i tloukli tvrdými rohy,
slabým ho učinili, neb nebyl silný to člověk.
Nakonec zase ten muž vzal onu milou svou ovci,
vlezl s ní do svojí loďky a odletěl v bezbřehý vesmír.
90 Toto muže a ovce byl na naši planetu příchod.“
Tak pravil psohlavý muž, mně milé se zlomilo srdce,
neboť se daleko zdál mi opět přelstivý Mandys,
cesty naší též cíl teď zase v dohledu nebyl.
Ale přece jsem rozhod tu krátce zůstati ještě,
95 z kosmu si odpočinout tam planety na pevné půdě,
živit se normálním jídlem zde namísto synthetického.
Neboť nebyl tak špatný ten astroid, živící ovce,
neboť rostliny mnohé a krásné na něm tu rostly,
květy rozličných rostlin tam byly krásné a četné,
100 ani ovčího hnoje smrad příliš netýral nozdry,
neboť nos si naň zvykl a už ho necítil téměř.
Takto se radujíce z té přírody, na něm jsme byli.
Ale mně na astroidu se příliš nezdálo býti,
neboť střídání světla a tmy tu bylo moc rychlé,
105 a také točení hvězd tam nad hlavou velice rychlé
nahoře na černém nebi, až z toho se točila hlava.
Všechny bytosti jiné tam na tom asteroidu,
ovce i jejich pastýř si na to zřejmě již zvykli.
Po osm pozemských hodin tu pastýř spal ve své sluji,
110 ale po zbylých šestnáct se staral o svoje ovce.
Leč já ztratil jsem spánek tam z toho točení nebes
a také ze střídání tam rychlého světla a temna.
Ostatní druzí všichni mí dobří druhové věrní
sladkým spali si spánkem tam v naší lodici černé,
115 ale jediný já jsem chodil semo i tamo,
nejsa usnouti schopen a únava svírala srdce.
Ale jeskyň jsem našel, v níž bydlel psohlavý člověk,
dovnitř také jsem vešel, bych viděl a prohléd ten domov,
neboť únava hrozná a nuda mi držela nitro.
120 Toho jsem nalezl ležet tam blízko ohniště v spánku,
muže s psovitou hlavou, jejž jménem nazvali Velés.
Zůstal jsem ve dveřích stát a zíral na něj, jak spí tam,
ale nyní ten pastýř si začal ze spaní mluvit.
A mně, když řeč tu jsem slyšel, hned začalo bušiti srdce,
125 neboť psohlavý muž ten naší promlouval řečí.
Plíživě blíže jsem přišel tam k tomu divnému muži,
a jeho psovské tu hlavy se dotkl velice lehce.
Maskou byla ta hlava, a když jsem dolů ji sundal,
Mandyse přeohavnou a hnusnou tvář jsem tam spatřil!
130 Strašlivým hlasem jsem zařval a dobré svolával druhy,
a tu již, na něj se vrhnuv, jsem zloděje mrzkého chytil.
Procitnuv ze svého spánku se Mandys rval, co měl síly,
ale nijakou čáku již neměl, ačkoliv pral se.
Neboť ječení moje tu všichni slyšeli muži,
135 rychle tam do sluje vběhli a Mandyse chopili sami,
trudnými spoutali pouty a takto jsme drželi muže,
s radostí, že jsme svou misi teď právě skončili krásně,
plujíce po šest let tam těmi propastmi kosmu,
spatřivše divy tam planet a bytostí, jež na nich bydlí,
140 nastavujíce svůj život a dobré i ztrativše druhy,
Mandyse hledajíce a ovci, jež sleduje vesmír.
Toho nyní jsme měli již Mandyse mrzkého muže,
a ovce blízko tu byla, na stejné planetě jistě.
Proto jsme s radostí velkou se na toho dívali muži.
145 Avšak já vyhlásil schůzi a dobré oslovil druhy,
žádaje jejich radu o Mandysi a jeho ovci.
