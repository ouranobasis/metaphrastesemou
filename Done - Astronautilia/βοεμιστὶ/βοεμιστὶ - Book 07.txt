HVĚZDOPLAVBY ZPĚV SEDMÝ
(O kosmobiontech. Nemova statečnost)
Poté dále jsme pluli tu propastmi prázdného kosmu
(Mandyse hledajíce a ovci, jež sleduje vesmír)
v prostoru jako kůl v plotě — a planeta v dohledu žádná,
ale černá jen propast a hvězdy, hledící z dálky.
5 Jediný kapitán já jsem bděl tam při hvězdné plavbě,
ostatní druhové spali tu v hluboké mrákotě každý,
avšak kormidelník mi robot lodici řídil.
Avšak když druhové dobří se vzbudili z těžkého spánku,
nejprve divili se, co přihodilo se a stalo,
10 ale když poznali to, tu počali hněvat se na mne.
Zpočátku pouze slovy mi spílali nadávacími,
avšak později fejzry tu zhoubné vytrhše z kapes,
začali proti mně vzpouru, neb věc se jim nezdála v srdci.
Mezi pak povstalci těmi měl jeden muž slovo hlavní,
15 jehož druhové moji a všichni zovali Kyptou.
Ten na mne napřáhl fejzr a touto promlouval řečí:
„Zemři ty, kapitán Nemo, aneb nám kormidluj lodi
zpátky na planetu onu, již teď jsme nechali nazpět
poslední, neboť se nám tam velmi líbilo v srdci,
20 hostiny, kytary zvuk a tance a Eróta činy.
Peníze nám teď všechněm, ba poklady, na lodi leží,
boháči tedy jsme všichni, leč pouze v propastech kosmu.
Nemáme vůli žádnou tu bloudit v hlubinách kosmu
Mandyse hledajíce a ovci, jež sleduje vesmír,
25 avšak být na krásném místě a trochu užívat život.“
Tak pravil; mně pak hněv se chopil mysli i srdce,
ale nižádná možnost mi nepřišla, jak z toho vyjít.
Nerad jsem obrátil loď zas zpátky sdělanou dobře
k planetě oné, na níž tam bydleli psové a kočky,
30 vevnitř pak, v beztížném stavu, si žili muži a ženy,
k dvojité, kteréž jméno, byť chybně, dávali Svornost.
Takto tedy jsme pluli dál propastmi prázdného kosmu,
oni s radostí velkou a já zle hloubaje o nich.
Náhle tu lodici krásnou cos otřáslo a vzal ji otřes,
35 aniž víc rychle plout mohla tak lehce, jak mohla by předtím,
ale ji jakási síla se zdála zdržovat v cestě.
My pak na lodi záď jsme sensory zaměřovali,
a pak, když jsme ji zřeli, nás zachvátil úděs a otřes,
neboť nám kosmobión teď držel lodici černou.
40 Ty pak se, čtenáři, ptáš, co by to za bytost bylo.
Avšak nyní já tobě to všechno pořádně povím:
Jestiť kosmobión tvor jakýsi v hlubinách kosmu,
jenž ne na planetách žije, však volně prostorem pluje
podobným způsobem, jako to činí kosmické lodi.
45 Skořápku velmi má silnou a pevnou, aby se chránil
a také odděloval tam od zimy v kosmickém prázdnu —
částečně průhlednou má, by mohl paprsky slunce,
které jenom by bylo tam v blízkosti zvířete toho,
pustit na svoje tělo, jež chlorofyl také má v sobě,
50 aby si biosynthésou tu robilo cukry a škroby
tak jako rostliny zemské; toť potravou kosmobionta.
Avšak má zapotřebí též dusíku, jakož i vody,
a ty si kosmobión pak bere od kosmobiontů
tak jako on jsou mnozí a rozliční v hlubinách kosmu
55 malí, jakož i velcí a navzájem všichni se žerou.
Ti pak kosmobionti se ženou propastmi kosmu
vypuzujíce z řiti své prudce rozličné plyny,
tímto způsobem tedy vždy plují v hlubinách kosmu.
Není ale nám známo, zda které z biontů zvíře
60 leží na samé basi jich příkré potravní hory
základní dusíku dárce. To dodnes je záhadou vědy.
Z těchto bytostí jedna teď černou nám držela lodi.
Obrovské bylo to zvíře a větší než plavidlo samo,
nám pak, hledícím na ně, se milé zlomilo srdce.
65 Neboť kosmobión měl tento obrovský rypák,
dlouhý a velice tvrdý, a tím chtěl provrtat lodi
plášť aneb vrchní pancíř a nám tak přinésti zkázu.
Ihned tu opustil druhy i hněv i samotná vzpoura,
avšak prosíce snažně teď ke mně vzpínali ruce,
70 chtějíce nějakou radu a pokyn, také i rozkaz.
Takto mužové horší vždy lepšího potřebu mají,
aby jim vládl a řídil, jak jen co špatné se sběhne.
Já pak jsem nejprve poslal ven robota, aby ho zabil.
Ihned tu robot Ivo ven z černé vyskočil lodi.
75 Avšak dříve než mohl tu zasáhnout kosmobionta
fejzrem nosičem strasti, tu bión mu překousl kabel,
kterým robot ten Ivo byl k černé připoután lodi,
a pak, robota kopnuv, jej poslal ve prázdný vesmír.
Vyletěl v prázdný prostor a stával se menším a menším,
80 pořád víc a více, až nakonec z očí nám zmizel.
My pak, hledíce na to, jsme zařvali na způsob zvířat,
že nám Ivo ten robot byl zmizel v propasti kosmu.
Avšak nižádná pomoc nám nepřišla, byť jsme i řvali.
Druhého poslal jsem ven teď hlavního vzbouřence Kyptu
85 bojovat s kosmobiontem. On sice nikterak nebyl
nad jiné silný v boji a statečný, anebo dobrý,
leč jsem ho z důvodů pomsty teď z lodi bojovat poslal.
Kypta se neodvažoval teď odmlouvat snad na můj rozkaz,
ačkoliv nemužný byl, však styděl se ostatních druhů,
90 avšak odění oblék si krásné, kteréžto muži
astronautové nosí, když vyjdou vně svojí lodi.
„Space suit“ to nazývají si Britové divokých hlasů,
ale mužové jiní ten oděv skafandrem zovou.
Ten si s třesením oděl a hojnou zamáčkl slzu.
95 Vyšel navenek lodi, však jak ho spatřilo zvíře,
překouslo mužovi kabel a jeho odkoplo z lodi.
Vyletěl v prázdný prostor a stával se menším a menším,
pořád více a více, až nakonec z očí nám zmizel.
Avšak já jsem své druhy teď oslovil perutným slovem:
100 „Poslyšte nyní mou řeč, vy všichni druhové dobří,
kdokoliv odváží z vás se vyjít z leštěné lodi
navenek v prázdný prostor tam zabít kosmobionta,
tomu ihned já dám pak svoje poklady všechny,
které mi věnoval král tam oné planety duté.
105 Zlata si nevážím nic; jsem filosof kynický totiž —
avšak mi bezpečnost lodi teď těžce na mysli leží
jakožto kapitánovi a záchrana celého mužstva.
Nuže, ať zvedne se teď muž ze všech nejlepší tady
zabít kosmické zvíře a mnohé poklady přijmout.“
110 Tak jsem pravil. Ti všichni teď umlkli, seděli tiše.
Neboť mnozí jsou lidé, však velmi nečetní muži.
Tehdy jsem rozkázal jim sem pro mne skafandr přinést,
ten jsem na se vzal vzteky a se studem za svoje druhy,
a pak někdo mi zhoubný i vložil do ruky fejzr.
115 Avšak na záda vzal jsem dobře sdělanou bednu,
ve které poháněč byl, jenž raketný působil pohon,
která by v prostoru prázdném mne hnala semo i tamo
cestou, již právě bych chtěl, a kabel již jsem si nevzal.
Šel jsem do schrány lodi, z níž vždycky pouštějí muže
120 v prázdný kosmický prostor, a srdce mi bušilo v hrudi.
Avšak, jakmile vzduch tu vysáli z kosmické schrány,
a pak pro mne i dveře tu odemkli v prázdnotu kosmu,
vyšel jsem z lodice ven, bych zabil kosmobionta.
Byl již nejvyšší čas, neb zvíře vrtalo loď nám
125 rypákem velice tvrdým a brzo by prorvalo pancíř.
To když zblízka jsem viděl, třes slavné schvátil mi údy,
jak jsem hbitě se nesl. Neb obrovské zvíře to bylo.
Avšak, vzmuživ se opět, jsem na něj napřáhl fejzr.
Než jsem zmáčkl však spoušť, tu prudce se rozehnal na mne
130 kopnuv nohou mne poslal až daleko v prázdnotu kosmu.
Já však raketu spustiv, jež kosmem nosívá plavce,
přišel jsem, žena se zpátky tam proti lodici černé.
Ale než stiskl jsem spoušť, mne obluda chobotem sekla
a mě poslala opět tam v temnou prázdnotu kosmu.
135 Třikrát, chtěje ho zabít, jsem na zvíře namířil fejzr,
třikrát mne udeřiv poslal tam v propast prázdného kosmu,
třikrát jsem nazpět se vrátil, jsa poháněn raketnou bednou.
Nebylo totiž snadné tu obludu kosmickou trefit,
kdybych totiž ji minul, tu poškodím plavidlo černé.
140 Avšak když po čtvrtý ráz jsem zase k boji se vrátil
mohutně poháněný jsa bednou nosiče raket,
kosmobionta jsem trefil tu zhoubnými paprsky fejzru.
Zasažen zprůhledněl tu ihned na způsob mlhy
a potom zmizel vůbec a obludy nebylo více.
145 Oni pak rozradostněni mi mnohé vzdávali díky
(bezdrátovým telefónem, jejž zvou i rádiofónem),
velkými, mnohými slovy mne chválili skoro jak boha.
Ale když jsem to slyšel, mne zmužilé pobídlo srdce
ještě vyniknout více a velké si způsobit jméno.
150 Ihned rádiofónem jsem dobré oslovil druhy:
„Poslyšte nyní mou řeč, vy všichni druhové dobří:
Kosmobionta jsem nyní i šťastně u lodi zabil,
ale nám druhové dva teď kdesi prostorem letí,
totiž robot ten Ivo a také kosmonaut Kypta.
155 Ale mi nyní krásnou tu lodici na místě zdržte
černou, dokavad k vám se nevrátím neb nezavolám.
Mohutně poháněný jsa bednou nosiče raket
poletím v kosmický prostor dva dobré hledaje druhy,
přirozeného i toho, jenž udělán — druhové oba.
160 Jestliže jednoho z obou či druhého v prostoru najdu,
aneb snad oba dva, což bylo by nejlepší vůbec,
zavolám na vás v lodi svým v kukle rádiofónem,
abyste pro mne pluli a vzali mne a ty druhé.
Jestliže nenajdu je však nyní v hlubinách kosmu,
165 zpátky se vrátím k lodi zpět dobré pohonem vlastním
anebo zavolám na vás by pro ně jste přijeli s lodí.“
Takto jsem soudruhům pravil a poté zmáčkl i knoflík
svojí raketné bedny — tu reakce hnala mne v prostor.
Letěl jsem v prázdnotu kosmu a dobré hledal jsem druhy.
170 Avšak, když kosmem jsem plul ty dobré hledaje druhy,
oni v rychlé tam lodi si nyní svolali schůzi,
a když mluvili tam, jim dvojí zdála se rada.
Buďto na místě zůstat a čekat, až se k nim vrátím,
anebo popohnat loď tam k slastné planetě duté,
175 kapitána pak nechat, by v prázdném prostoru zhynul.
Nakonec rozhodli se, že budou metati losem
o můj v lodi tam život i Kypty a robota Iva.
Oni pak metali los ten klubíčky papírovými,
bílým anebo černým, a každý los do přilby hodil.
180 Všechněch kuliček pak z nich jeden stanovil počet,
a tu většina byla nás nechat zahynout v kosmu.
Ihned tu raketný pohon jim pohnal lodici dobrou
směrem k planetě duté — to, hlupák, jsem nevěděl ovšem,
pouze učený Franta to později řekl mi robot.
185 Letěl jsem v propastný prostor jsa raketnou poháněn bednou,
brzy jsem robota spatřil, když rychle ploval jsem kosmem,
kterak bezmocně visí tam uvnitř prázdného kosmu.
Toho rukama chopiv jsem nyní před sebou strkal,
dopředu postrkoval, jsa raketnou poháněn bednou
190 — pro oba dostatečně v ní byla raketná síla —
hledaje ještě Kyptu, jak mužné mne pobídlo srdce.
Také jeho jsem našel tam v hlubinách prázdného kosmu,
jak tam ve mdlobě visel a život již odcházel z něho,
neboť přípravy ony, jež v kosmu mu držely život,
195 přestaly fungovat nyní, neb příliš dlouho byl z lodi.
Také toho jsem chytil a vlekl bezmezným kosmem,
rádiofónem nyní své plavce volaje druhy,
avšak z vyduté lodi mi odpověď nepřišla žádná.
A když marně jsem volal, tu strach mi zachvátil údy,
200 že jsem byl zanechán v kosmu a bezradnost schvátila mysl.
Avšak v hrudi mi srdce tu na dvojí myslelo způsob:
Zda totiž, robota nechav i zrádce mrzkého Kyptu,
prudce měl bych se hnát a spěšně dohonit lodi,
anebo táhnout ty dva jak na kapitána se sluší.
205 Ale mně, když jsem tak myslel, se přece zazdálo lepší,
ty dva s sebou bych táhl a z černé je zachránil smrti,
když bych dostihl lodi, neb s nimi bych zahynul také.
Avšak raketná síla mi počala zanikat v bedně,
neboť nepočítali, že tři by měla snad strkat.
210 Avšak fejzry jsem měl, ty zbraně na výsost zhoubné,
také zrádce ten Kypta a ovšem Ivo i robot.
Ty tedy do rukou vezma jsem nazpět do kosmu střílel
paprsky — dopředu zase nás hnala reakce síla.
Takto pomocí fejzrů jsme pluli propastmi kosmu,
215 hledali naši jsme loď a moje dobré i druhy.
A tu lodici rychlou jsem také uviděl v dálce —
byla tam jakoby hvězda a svítila v prostoru černém.
S radostí poslední sílu jsem bedny raketné zapnul,
fejzry dozadu střílel a tak tři poháněl napřed.
220 Avšak, když blíže jsme k lodi té prostorem plynouce přišli,
viděl jsem, že k lodi přisál se kosmobión opět nový
jiný, jenž nyní chytil se dobře stavěné lodi.
Tento kosmobión pak zdržel lodici černou,
aby na místě stála, a proto jsem dohnat ji mohl.
225 Avšak druhové uvnitř se báli obludu zabít.
Byla to náhoda šťastná, to, hlupák, jsem nevěděl ovšem,
ale střeliv ho fejzrem jsem způsobil, že zcela zmizel.
Oni pak s radostí velkou to viděli na televisi
a ihned, odemknuvše, nás pustili do lodi černé,
230 mne svého kapitána a železného též muže,
také zrádného Kyptu, jenž v mdlobě hluboké ležel,
avšak mu lodní lékař pak ještě zachránil život.
Ostatní potom všichni mé plavby kosmické druzi
s radostí děkovali a potřásali mi rukou,
235 velkými, mnohými slovy mne chválili skoro jak boha.
Těm jsem naslouchal řečem a těšil se pýchaje slávou,
neboť jsem zaválel krásně. To hlupák jsem nevěděl ještě,
že byli proradní všichni a nevěrní tito mí druzi
a že mě zanechat chtěli tam v propastech prázdného kosmu
240 kvůli planetě duté a ženským zadnicím uvnitř.
Nyní však strach vzal jim vilnost, neb všechněm zdálo se totiž,
že jsou kosmobionti tam na cestě k planetě duté.
Takto jim kosmobionti tam po cestě změnili názor.
Ale důvěra žádná být nemohla v ty moje druhy.
245 Tak nic psovštější není nad muže povahy sprosté.
Odtud dále jsme pluli tam propastmi prázdného kosmu
Mandyse hledajíce a ovci, jež sleduje vesmír.
