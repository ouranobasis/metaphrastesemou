HVĚZDOPLAVBY ZPĚV TŘETÍ
(O zobonoscích)
Na planetu jsme pak přišli tam při své hvězdnaté plavbě
(Mandyse hledajíce a ovci, jež sleduje vesmír),
na které bytosti žili vám zvláštní a na podiv pohled
hlavami podobné vranám, však co se těl jejich týče
5 smrtelným podobné lidem, co do lýtek, stehen a nohou,
rukou, mluvy i řeči a úvah, rozumu také.
Avšak když na pevné půdě jsme zdrželi lodici dobrou,
slétnuvše dolů s nebe a zastavili se na ní,
zobákovití ti muži se podívat přišli a zjistit
10 přemnozí. My pak na ně jen s údivem hleděli všichni.
Avšak zobáční muži nám nechtěli způsobit zkázu,
pozemským mužům, leč všichni se pohostinní být zdáli,
zdvořilými nás slovy tu vítali ve svojí zemi
krákotem. Překladatel jich řeč nám přeložil celou.
15 Vyšli jsme pak k jejich městu a s námi vranohlavové —
nikoli beze zbraní, neb zkušenost poučila nás.
Všichni měli jsme v kapsách svých ukryty bezvadné zbraně,
které spisovatelé sci-fi zvou ve spisech fazery
mocné. Kohokoliv by zasáhly paprsky zhoubné
20 fazerů, ten ihned zmizel a již ho nebylo více,
tělo, jakož i duše i jeho odění skvostné.
Těmito vyzbrojeni jsme, mužové, kráčeli k městu,
avšak já na řemeni měl Frantu přemnohých řečí,
překladatele jich všech, jenž mocí byl rozumu stvořen.
25 Avšak se nám jejich město tak nezdálo, nelíbilo se
těchto zobáčných mužů, neb nebylo výstavné vůbec,
ale naopak domy v něm na spadnutí už byly
mnohé, beze skla v oknech a také nahoře střechy
děravé, špinavé byly a zelenou pokryty travou.
30 Vedli nás do hlavní síně tam velkého prázdného domu,
a když byli jsme vevnitř, nám dali si na lávky sednout,
dali nám jakýsi nápoj, jenž byl nám strašný a hnusný,
dali dále nám k jídlu to žížaly, a také brouky,
jiné členovce hnusné, co ploštice, stonožky také
35 živé. V útrobách nám se obracel žaludek milý.
Nicméně žádná možnost se jedlíkům neobjevila,
abychom zobáčníky ty přátelské nešokovali,
neboť se neslušelo si pohněvat zobonosníky
lidem, jichž bylo jen málo, neb oni přemnozí byli.
40 Tak jsme stonožky jedli a při tom vzdychali v srdci.
Ale když požili jsme té potravy, nápoje také
(velice bylo nám napříč, neb nelíbilo se nám v mysli
mnozí i druhové dobří tu zvraceli, ovšem však tajně),
tu pak mluviti počal jich jakýs kněz nebo vládce
45 zobatý, oni pak všichni hned umlkli, seděli tiše,
ale nám překladatel ta jeho přeložil slova.
„Poslyšte mou teď řeč, vy zobatí vznešení muži.
Nyní cizinci jsou zde s námi, oškliví divní,
tělem podobní lidem tu smrtelným, nicméně hlavou
50 zvířatům, toť nám jest i zajisté na podiv pohled.
Dolů sstoupili s nebe a viděli lid náš a město.
Těmto hostinou čest jsme vzdali šlechetnou nyní,
jak se obvykle sluší a přísně nám kázali bozi.
Avšak já se teď bojím, by nebylo znamení zhoubné.
55 Brzo Veliký Světlý zas vystoupí na nebe vzhůru,
bílou potáhne vodu zas skrze kanály všechny,
aby nám božskou dal věštbu, když někdo po něm by žádal.
Nuže, na rozhlednu již vystupme, abychom znali
jasného boha vůli a abychom vyslali také
60 strážce vodnatých bran a ty, již pracují s nimi,
otázku nyní se tázat by Jasný odpověď prones
a aby pověděl nám, proč poslal ty obludy na zem.“
Tak pravil muž ten vládce tu krákaje, ale nám opět
Franta všepřekladatel byl řeč jeho přeložil celou,
65 tajně, nikoli zjevně, neb tichým tak učinil hlasem,
ukryt zobáčníkům, jimž zdál se zvířetem krotkým
nerozumným, leč nám tu pomáhal, učiniv překlad.
Odtud ostatní všichni hned v souhlase s vládcem svým byli
mužové zobákonostní, že třeba je zvěděti věštbu.
70 Vyšli tu z domu a nás si s sebou po cestě vedli.
A když vyšli jsme z města, tu na ploché přišli jsme pole,
tomu pak vévodil vrch tam jakýs, anebo kopec.
Dosti vysoký byl a na tom rozhlednu měli.
Na ten pak vystopil vrch ten náčelník, ostatní také
75 muži podobní vranám a s nimi my kráčeli rovněž.
Jejich podivné slunce tu za obzor počalo klesat,
cizí, na pohled menší a bělejší zajisté bylo
nad naše, na něž jsem zvyklý byl dívat se na naší Zemi.
Avšak na onom poli tu kanály vodnaté byly
80 četné, složité velmi a u nich stavidla mnohá.
Pokynul rukou vládce a někteří zobatí muži
rychle běželi polem a jakousi odemkli boudu,
která v pozadí stála, ta zdála se nám býti stájí.
Z této budovy vedli pak na pláň stvoření divná
85 podobná chlupatým velmi a bílým králíkům, kteří
tak byli velcí a silní jak koně mohutných kopyt,
ale kráčeli zpříma tu po zemi, tak jako lidé,
také předloktí měli a ruce na jejich konci.
Ty pak králičí tvory ti zobáči ze síně vedli,
90 na ramena jim vlezli, tak jako na Zemi děti,
když si na pastvě hrají a jedno druhé tu nosí
na svých ramenou tam, jak koně: Podobně také
zobákonošové sami se vezli na králičích tvorech,
v běh se pustili plání a po březích kanálů mnohých.
95 My pak, hledíce na to, jsme ničemu nerozuměli,
jakoby tupí jsme byli, neb všechno bylo nám nové.
Avšak nejvyšší kněz tu k východu napřáhl ruce
v modlitbě. Ostatní jeho hned zobáči napodobili.
Náhle se zjevilo světlo jaks duchové; nořit se počal
100 nad obzor planety sputník, jejž zvát bys měsícem mohl
podle analogie tu s Lunou na naší Zemi,
avšak o mnoho větší se zdál nám měsíc ten býti.
Luna ta vycházející tu svítila mocně a muži
občané zobonosní k ní v modlitbě zvedali paže.
105 Od té pak stalo se světlo jak za dne bílého bývá
jasné, stíny tu krátké a černé všechny se staly.
Všichni, jak jsme tu stáli, jsme sílu cítili luny
jako, že všechny nás táhne si nahoru, k nebesům směrem
a že nás činila lehčí. To velmi nám zvláštní se zdálo.
110 Ihned tu v kanálech všechněch šla voda semo i tamo,
propustě, stavidla, brány a přehrady vybudované
otevírala a kryla, to všechno automaticky,
tak, jak měsíce síla tu vodu za sebou táhla.
Avšak zobonosové se modlili k lehkosti dárci,
115 aby jim odpověděl a zjevil nechybnou vůli,
řekl, co měli by dělat tu se zvířecími muži,
kteří s nebe k nim spadli, jak byla vůle snad bohů
(nám pak všepřekladatel ta slova přeložil všechna).
Avšak za krátký čas se oni zobonoscové,
120 co na králících jeli, zas vrátili na vršek kopce
rozhledny, a ve svých rukou tu nesli ozdobná žezla
na způsob hlasatelů, a mluvili k arciknězovi
zhoubnými o nás slovy, ta nám však umělé zvíře,
Franta všepřekladatel, byl přeložil silou své mysli.
125 „Nařizuje tak Velký a to má splněno býti:
Cizince zabít všechny ty zrůdné s hlavami zvířat
nyní ostrými meči, neb velkou nesou vám smůlu.
Nebyli stvořeni totiž od oněch nesmrtnýh bohů
dobrých nebeských, ale jsou tvory hnusného vládce,
130 který miluje zlo a sídlí v propastech hloubi.“
Toto řekli. Tu zobci se s křikem velikým vrhli
na nás, majíce v rukou svých mnohé přeostré meče.
My pak chráníce život a z kapes vytrhše fejzry
začli jsme paprsky zhoubné zas vrhat na zobonosce.
135 Trefeni zprůhledněli tu ihned na způsob mlhy
a pak zmizeli vůbec a mužů těch nebylo více.
Nicméně žádná šance se v boji nám neukázala
neboť proti nám mnozí tu byli a více jich ještě
běželo na samý vrchol tam toho svatého kopce
140 házíce kameny po nás a z luků střílíce šípy,
aniž by střílícím fejzry tu mohla munice stačit
na přicházející množství; blíž byla příkrá nám zkáza.
My pak naříkajíce jsme pokoušeli se modlit,
jestli by nějaký bůh snad živ byl v hlubinách kosmu,
145 leč i tak žádná šance se modlícím neobjevila.
Náhle nám řešení přišlo bez známek a naděje naší.
Přilétlo totiž vzduchem tu k hoře mohutné hejno
bytostí prapodivných, těm zobáčům podobných sice,
spíše vampýřům, blanokřídlých od kotníků po zápěstí.
150 Těmito mávajíce se nesly k příkrému kopci.
Pěšáci pak na ně šutry a šípy házeli prudce,
avšak tvorové vzdušní z svých zobáků plivali na ně
ohyzdných plivanců hlen, jenž vazký byl, velice hnusný.
Koho pak z zobáčů pěších ten hnusný plivanec zasáh
155 do očí, nemohl vidět a ovšem bojovat dále.
Jedni metali hnusné ty plivance, ale ti druzí
chopivše nás, nás nesli pryč do dáli od toho vršku
a nás odnesli pak až do hor vysokých temen,
ve kterých měli své město, bez přístupu, nedobytelné.
160 Aniž však zobonošové nám křídlatí příkrou snad zkázu
zchystat mínili mužům, neb nepřátelé jsou vždycky
zobonositelů pěších. Když viděli, zachránili nás.
Vedli nás do velké síně a ke svému vlastnímu králi.
Nás, jak k němu jsme přišli, tu přijal a oslovil také
165 cizí, neznámou řečí, již nikdo v znalosti neměl
avšak všepřekladatel tu řeč nám přeložil také.
Tomu pak odpovídaje jsem všechno pověděl řádně.
Ten se zaradoval a na lávky usadil všechny,
nařídil, aby nám snesli hned potravu, jakož i pití.
170 My pak s pocitem hnusu jsme jídlo čekali mrzké
stonožek vzpomínajíce a červů, které nám dali
zobonošové pěší. Ti tady byli však lepší
zdaleka hostitelé i kuchaři; dobrou nám dali
krmi a také i víno, jak na hostitele se patří.
175 Nám pak létacích zobců ten vládce vysvětlil také
hádanku kanálů mnohých a stavidel, jejich to smysl.
My pak naslouchajíce se divili podivným dílům.
Byl totiž vodní ten systém těch dveří a propustí oněch,
jakož i velikých trub a pistónů, kanálů také
180 počítač obrovitý to vodní, na podiv pohled.
(„Computer“ nazývají ho jménem mužové britští,
ale ho nazývají zas Řekové „hypologistés“.)
Tomu pak dávala pohon jen měsíce gravity síla,
neboť, že je tak velký, tu vodu za sebou táhne,
185 a ta je při úplňku a novém měsíci také
nejsilnější a tehdy ten počítač počítá nejlíp.
„Tento počítač totiž si předkové sdělali naši
dlouho již zahynulí a více nejsoucí nyní,
do něj pak vložili různé tu programy, složité velmi.
190 Tímto způsobem chtěli nám život upravit všechněm
rozumně, soukromý náš a také i obecné věci
čas, kdy třeba je orat a sít a potom i sklízet.
Ale předkové naši nic potomkům neukázali
důvod a smysl jejž má ten počítač složitý velmi,
195 ale naopak řekli, že božské velké to dílo,
které jim sděluje vůli, a měsíc sdělali bohem.
Báli se, aby snad někdo ten žití nezměnil způsob,
zhoubný nějaký zákon by nedal občanům četným.
Avšak počítač ten čas sám pak pokazil zvolna,
200 neboť kanály mnohé se řasami zanesly zlými,
aniž už stavidla různá tak nešla, jak kázala voda
otvírat a zavírat se dle logických zákonů řádu.
Počal tu počítač zhoubné též časem pronášet soudy,
dogmata, rozhodnutí si zvykl pronášet hloupá.
205 Avšak zobonošové se na dvě tu dělili strany:
Ti, kteří byli pěší, těch poselství poslechli vždycky,
ale ti okřídlení již poznali, že jsou to bludy.
Tímto způsobem zášť též povstala zobáčným mužům,
jakož i boj, a stále tu letci s pěšími válčí.
210 Ani příměří žádné tu nikdy nemohlo vzniknout,
neboť počítač zblblý ty pěší pobádá k válce.“
Toto pravil nám vládce a dále hovořil ještě:
„Jestliže zhoubný ten stroj by někdo spraviti uměl,
konec by učinil válce a také veškerým klamům.
215 Avšak nás opustila již znalost vědění toho.
Věru však napsané máme tu schémata všech těchto věcí,
které předkové dávní tu sdělali složitě velmi.
Já však, cizinci, vás teď prosím vlastními slovy,
abyste pomohli nám a spravili počítač vodní.
220 Tímto způsobem vrátí se mír a hojnost nám zase
do země. Proto vás prosím teď kvůli našemu lidu.“
To pravil. My pak všichni jsme mluvili semo i tamo
jestli snad navrátivše se tam k milému plavidlu svému
nemáme nasednout na ně a raketný spustiti pohon,
225 odletět k obloze vzhůru a opustit zobáčné muže,
nebo na místě zůstat a brány a kanály spravit.
Nám pak debatujícím se lepší nakonec zdálo
na místě tomto zůstat a zobáčným pomoci mužům,
neboť nám okřídlení přec také spasili život.
230 Avšak chtěl jsem teď vědět, jak ten je počítač sdělán.
Ihned přinesli dovnitř ty blány vznešení muži
staré, ty my jsme ihned, v ně hledíce, začali zkoumat.
U nás přední měl slovo náš lodní inženýr hlavní
jehož s sebou jsme měli, a složité v mysli znal věci.
235 Burda se nazýval jménem a mezi všemi byl přední
elektronickými vědci, jež kdy jsem ve světě poznal.
Toho jsem s pergameny pak také na pláň tu poslal
se dvěma ostrahy muži, jež dobře jsem vybavil fejzry,
aby kanály prohléd a všechny brány a dveře,
240 které dosud jsou dobré a které naopak špatné.
Všichni na hlavách měli však masky na způsob vraní,
takže se podobali těm mužům zobáčným pěším.
Avšak mužové vzdušní je seshora hlídali také.
Burda, prohlédnuv tedy ten počítač hydraulický,
245 s druhými vrátil se zpátky do letců hlavního města
bez škody, neviděn nikým a ničím nezasažený.
První onoho dne jsme nutné provedli dílo
zobákonošům. A potom jsme lehli si ve velké síni
odpočinouti si trochu a sladký konati spánek.
250 Zora když s ránem se rodíc se zjevila růžových prstů
(cizácká, větší se zdála než ta, jež na Zemi byla),
tehdy letíce na pláň již zobáční odešli muži,
při čemž s sebou též nesli i Burdu, jenž práce ty vedl.
Do počítače se snesli, jenž silou pracoval vodní,
255 spravovat pustili se tam chyby zhoubné a kruté
automatu; a Burdy tam vládla posvátná síla.
S večerem bez škody přišli a také nepozorováni
velice znavení byli, však všechno skončili dílo.
Král se zaradoval a díky vřelé nám vzdával,
260 doufal, že skončí se boj a hojnost zase se vrátí.
Z toho jsme radovali se a kvasili v hostině skvělé
sedíce všichni a brali jsme maso, sladké i víno,
vzhůru po celou noc až do slunce východu ráno.
Zora když s ránem se rodíc se zjevila růžových prstů
265 (cizácká, větší se zdála než ta, jež na Zemi byla),
na dobře leštěnou loď jsme vstoupili s příjemnou myslí
těsně unikše smrti a pomoc vraňákům davše.
Ihned tu raketný pohon nám pohnal lodici dobrou,
vzhůru jsme ve vesmír vzlétli a planetu nechali cizí.
270 Odtud poté jsme pluli dál propastmi prázdného kosmu
Mandyse hledajíce a ovci, jež sleduje vesmír.
