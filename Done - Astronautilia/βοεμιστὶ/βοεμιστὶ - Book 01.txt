HVĚZDOPLAVBY ZPĚV PRVNÍ
(Předzpěv. Ovce pozorující vesmír, zloděj Mandys
a počátek hvězdoplavby)
Počátkem nejdřív sbor Mús, jež sídlí na Pelikónu
vzývám velice silně a vládce též Apolóna,
krásného vůdce těch Mús a také básníků boha,
aby vypověděli mou cestu vesměrným prázdnem,
5 divy planet a také i mužů veliké činy,
které jsme vykonali tam plujíce propastí černou
lodní kapitán já a moji druhové dobří,
Mandyse hledajíce a ovci, jež sleduje vesmír.
Povězte nám toto nyní, ty, bože, vy bohyně také!
10 Odkud však začátek vezmu a co mám povědět nejdřív?
Ptáš se, kdo že bych byl, a slavné znáti chceš jméno.
Tobě to tedy teď povím, leč, že jsem z budoucna přišel,
sotně bys vyslovit uměl mé jméno, neboť je těžké.
Ale, jen k vůli tobě, se chci teď nazývat jinak.
15 Kapitán Udeis (řecky) nechť nyní jménem jsem nazván,
tak jako v rozličných knihách je tajemný nazýván člověk
dobrodruh: Kapitán Nemo, to z latiny zase je forma.
Takto mne nazývej nyní, to přeloživ, po všechny časy.
Strážník ale jsem já tam v onom budoucna městě,
20 náčelník policajtů a velitel. Poslouchají mne
strážníci všichni tam v onom mém městě překrásných věží.
Avšak přišla mi žalost a také veliká práce.
Odkud však počátek vezmu a co mám povědět nejdřív?
Těžká to k chápání věc, já sám jí rozumím špatně.
25 Rovnice jakési prý že jsou ve fysiků vědě,
mrzké. Ty kvantové prý jsou výkladem theorie.
Avšak symboly mrzké těch velmi obtížných rovnic
ukazují, že musí být bytost, jež sleduje vesmír.
Kdyby však nebyla bytost, jež na vesmír stále se dívá,
30 kosmos vzdálených cest by více nemohl trvat,
ani čas, ba ani prostor ni hmota a vůbec co jiné.
Ale něco mít hlídku vždy musí a úporně zírat.
Kdo by ze smrtelných lidí to vůbec pochopit mohl?
Učenci spekulovali o hlídce vesměrné stále,
35 co by to za bytost bylo a tvora, jenž sleduje vesmír,
ale řešení žádné jim nepřišlo při přemýšlení.
Avšak poté se věc ta zjevila náhodou pouhou.
Byl totiž jakýsi ovčák tam u nás ve stinných horách,
který zde sem a tam chodil a tučné hlídával ovce.
40 Bylo to museum jakés o rolnictví minulé doby,
skansen tomu též často to jméno dávají muži.
Jedna mu odběhla ovce; tu, vzteklý, uchopil kámen,
na ovci kamenem hodil a trefil vlnatou hlavu.
Ihned vědomí ztratil a tma mu zakryla oči.
45 Vzbudil poté se z mdloby a dál šel s ovcemi cestou,
aniž by přikládal váhu tomu, co teď se mu stalo.
Avšak tam ve vesnici, pod horami stinnými těmi
bydlel jakýsi lékař, jenž všechny v místě tom léčil,
muže, jakož i ženy a jejich syny a dcery.
50 Toho navštívil ovčák, leč kvůli nemoci jiné,
avšak, když při tom s ním mluvil, tu řekl mu o té i ovci.
Avšak lékař ten, muž, se vyptal na dobu mdloby,
a když zvěděl, se zděsil a údy jemu se třásly.
Mnozí totiž mu přišli s tou stejnou stížností také,
55 že totiž onoho času jim mrákota zakryla oči.
I sám omdlel byl lékař a zase ve stejném čase.
Takto se jevila věc být prokletou, budící hrůzu.
Ale ovčáku ovšem z těch věcí nic neřekl vůbec,
dal mu pilulku jakous a zpět ho ovce pást poslal.
60 Avšak mír mu opustil mysl — vevnitř mu srdce
stále si uvažovalo a točilo tam a zas onam.
Tento pak vesnický lékař měl učence jednoho druha
onoho druhu, jenž „fysik“ se běžně nazývá jménem.
S tím se jeden den bavil tam v jeho při víně domě
65 z večera. Zapadlo již tu slunce posvátné světlo.
Ale tomu též řekl to o ovci a ovčákovi,
jak totiž najednou všechněm tu mrákota zkryla oči
ve chvíli, ve které ovčák byl ovci do hlavy praštil.
Zaradoval se tu mudřec i poděsil, věděl již totiž,
70 že ona příslušná ovce je bytost, jež sleduje vesmír.
Ihned to lékaři řekl a vysvětlil svoji mu thesi.
Ihned do hor tu vyšli, neb velmi hnala je silně
snaha tajemství poznat a ovšem zvídavost sama.
Toho u ohně našli a kolem ovečky tučné
75 bečely vlnonosné a na trávě tam se pásly.
A tu pastevce ovcí se tázali v perutných slovech,
hledajíce onu ovci, již tvrdým byl kamenem praštil.
A tu jim ukázal muž a nezatajil jim tu ovci.
Oni tu na ni se vrhli a chytili — převelká byla —
80 a tu jí fiálu jakous hned skleněnou strčili pod nos,
ze které hypnotický se nádoby dým vzhůru valil.
Ihned to oběma mužům zrak zhoubná mrákota skryla,
až dokud mystická ovce se z mrákot nezvedla sama,
nebo, když nedívala se, tu všechno zmizelo také,
85 zvířata, jakož i lidé a všechny obecně věci,
všechny, jež existují a jsou tam v hlubinách kosmu,
totiž prostor a čas a energie a i hmota.
Ale když ovce se probrala zas, jež sleduje vesmír,
ihned věci tu všechny se zjevily a zase byly,
90 totiž prostor a čas a energie a i hmota,
všechny, jež existují a jsou tam v hlubinách kosmu,
lékař a fysik a také muž, který pásl ty ovce,
ovce a hranice s ohněm a také stinné tam hory.
Zaradovali se moudří, že nalezli tajemnou bytost,
95 která sleduje vesmír a její vyhmátli jsoucnost.
Ihned ji od ovčáka si koupenou do rukou chytli,
s radostí potom ji nesli do výstavného si domu.
Nejprve vládnoucí muže, co zemi spravují naši,
volali telefónem a zprávu jim sdělili ihned.
100 Podivuhodné to bylo a obrovské, jakož i strašné
vládnout a ovládat ovci, jež šírý sleduje vesmír.
Neboť kdo ovci tu má, ten má i největší mocnost
nad celým vesmírem zcela, neb moc má úplně zabít
všechno, co jenom jest tam ve všech hlubinách kosmu,
105 totiž prostor a čas i energii i hmotu.
Vládcem veškerenstva se stává ten, kdo má ovci,
všechny neb ovládat může; jen pouze, že též sám
vlastní život by ztratil, tu jestliže zabil by ovci.
Z toho důvodu tedy to vládcům o ovci řekli.
110 Takto mi přišla i žalost a také veliká práce.
Neboť policajti pak střežili vesměrnou ovci,
avšak já, velitel jejich a všechněch strážníků vládce,
nesl jsem zodpovědnost za všechněch strážníků hlídku.
Odtud mi bolela hlava a spánek ode mne prchl.
115 Mnohé jsem ve strážný prostor byl zavedl technické věci,
které jen vymysleli si ve svých učených myslích
muži: televisi a jiné nálezky nové,
oči a uši a také i jiné sensory další
technické. Nad těmi všemi měl věcmi techniky vládu
120 jeden počítač mocný, v němž složité programy byly.
(„Computer“ nazývají ho jménem mužové britští,
ale ho nazývají zas Řekové „hypologistés“.)*
Tento počítač vládl nad techniky výmysly všemi
totiž sensory všemi a také mocnými zámky.
125 Žádný smrtelný člověk by ovci nemohl ukrást.
Tak jsem uvažoval, však, hlupák, jsem neuměl poznat,
že mne zlý zasáhne los a mocný zajisté osud.
Byl zde jakýsi muž, jenž v elektronice se vyznal
zkušený, jeden z těch, jež lidé „experty“ zovou.
130 Ten měl ve strážním místě i kontrolu nad zámky ovce,
nad všemi sensory také i nad samým hypologistou.
Mandys bylo mu jméno a Mandysem nazývali ho
muži vládcové všichni, i jeho druhové dobří.
Nejohyzdnější to muž byl ve stráž ovečky přišel.
135 Hrbatý byl a kulhal a jeho také i hlava
lysá a šišatá byla, a co se dotýče nosu
tento obrovský měl a podobný rudému fíku,
jeho pak oboje oči se rovnaly velikým míčům,
s jakými malé děti si často na louce hrají.
140 Takto tedy byl Mandys, ten nejhnusnější všech lidí,
kteří byli kdy přišli tam do stráže kosmické ovce.
Často se Mandysovi tu smávali mužové druzí,
kvůli vzezření jeho. To trápilo milé mu srdce.
Avšak všem těmto se pomstil, zle ve své hloubaje mysli,
145 všechněm zajisté strážcům, co ovci tu hlídali, ale
také veškerým lidem a vůbec veškerým věcem.
Ovci ukradl totiž svou vlastní mazanou myslí,
znaje zřízení všechna, co ve stráži hlídala ovci,
technická a také mužů znal strážců veškeré směny.
150 V kosmickou ovci vzal loď. A na to zajisté opět
popohnal do prostoru tu temnou lodici dobrou,
uletěl do vesmíru a žírnou opustil zemi.
A tu přišla mi žalost a také obtížná práce,
neboť se vládcové na mne zle hněvali, mužové mocní.
155 Nejdříve chtěli mne mužům to soudcům na pospas hodit,
kteří by odsoudili a mě i v šatlavu vrhli
na mnohé dlouhé roky a na dny přemnohé také
nechutnou potravu jíst tam v trudných svázánu poutech,
ale se smilovali, neb jejich jsem kamarád býval.
160 Změnili rozhodnutí a jiná jim vyvstala rada.
V lodi mne poslali teď do strašného prázdného kosmu
jakožto kapitána a s druhými strážníky také,
kteří nechali ukrást tu ovci, jež sleduje vesmír,
přísně mi poručili a těžce na srdce kladli,
165 abych se nevracel dřív, než Mandyse chytím i ovci.
Takto pravili oni. Nám milé se zlomilo srdce
obrovské pozorujícím tu distance prázdného kosmu
malého Mandyse s ovcí a celý nemožný úkol.
Tu jsem alespoň prosil těch vládců vznešené hlavy,
170 aby nás neposílali do hlubiny prázdného kosmu
bez zbraní, bez vybavení na všechny budoucí časy.
Těm pak nakonec, prose, jsem ovlivnil zmužilé srdce.
Dali nám výborné zbraně, jež fazery* obecně zovou,
vrhače paprsků zhoubných, jež ovšem zajisté všichni
175 v knihách o science fiction mívají kosmičtí plavci,
malé, podobné puškám a také spolu i velké
kanónům neboli dělům též podobné, jakož se sluší
míti lodi, jež v kosmu tu cestuje v distancích velkých.
Dali i umělé zvíře, jež chytře zřízeno bylo
180 vědecky. To ale mělo ti podobu smrduté kuny,
kterou učení lidé zvou Mephitis mephitis jménem,
přírodopisci, však běžní zvou smraďochem neboli skunkem.
Byl to všepřekladatel, jenž složité v mysli znal věci,
uměl přemnohé řeči, co jimi v zkřiveném kosmu
185 hovoří rozliční tvoři na mnohých planetách různých,
z těch jeden milion uměl ten umělý živočich řečí.
Toho Františkem zvali, anebo zkráceně Frantou,
a ten téměř byl celý tu z oněch zbudován buněk,
jaké se nalézají i u lidí v jejich tam mozku,
190 ale trofický systém měl proto zakrslý zcela,
takže pouze se živil jen z potravních pilulek malých.
Proto milion řečí však uměl, že do něj se vešly.
Dali i robota Tondu, jenž mnohé znal složité věci,
technické znalosti všechny, že div bylo na něho patřit,
195 aby nám spraviti mohl, když by se zkazilo něco
z mnohých technických věcí, jež v našem plavidle byly.
Naposled ještě nám dali i lékaře na cestu s sebou,
aby nemoci léčil i jiné afekce všechny
lodníků. Ten totiž vládci byl zkazil tak zvaně dceru,
200 takže ho poslali z pomsty tu s námi v bezmezný vesmír.
Ten se Elefás volal a „Elefás“ také ho zvali
všichni na zemi lidé i moji druhové dobří.
Vlastní pak plavidlo dali nám špatné, nikoli dobré,
ale zastaralé a zhoubné na hvězdnou plavbu,
205 avšak Tonda ho robot přec opravil, jak nejlíp mohl,
ale i tak bylo špatné a k plavbě nespolehlivé.
Tolma* ta loď měla jméno a Tolma zvali ji všichni
mužové: Odvaha byla to věru, na loď tu vstoupit!
Avšak, když jsme již mnohé tu v přípravě sdělali věci,
210 na dobře leštěnou loď jsme vstoupili se vzdechy v srdci.
Ihned tu raketný pohon nám pohnal lodici dobrou,
vzhůru jsme ve vesmír vzlétli a matku nechali Zemi.
Odtud poté jsme pluli tam propastmi prázdného kosmu
Mandyse hledajíce a ovci, jež sleduje vesmír.