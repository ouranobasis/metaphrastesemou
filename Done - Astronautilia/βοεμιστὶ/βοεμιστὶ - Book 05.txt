HVĚZDOPLAVBY ZPĚV PÁTÝ
(O degenerátech)
Na planetu jsme pak přišli tam při své hvězdnaté plavbě
(Mandyse hledajíce a ovci, jež sleduje vesmír),
na které bytosti žily vám zvláštní a na podiv pohled,
lidem pozemským sice též na pohled podobné tvarem
5 vnějším, avšak uvnitř již byly úplně jiné.
Avšak, když na pevné půdě jsme zdrželi lodici dobrou,
slétnuvše dolů s nebe a zastavili se na ní,
proti nám ihned vyšli tu mnozí mužové místní,
chtějíce podívat se i na nás, i na loď tu naši.
10 Avšak místní ti muži nám nechtěli způsobit zkázu,
pozemským mužům, leč všichni se pohostinní být zdáli,
zdvořilými nás slovy tu vítali ve svojí zemi,
(Franta překladatel jich řeč nám přeložil celou),
laskavě pak nás vedli tam ve své výstavné město,
15 k jejich milému králi a přímo do jeho domu.
Vyšli jsme tak k jejich městu a s námi místní ti muži,
nikoliv beze zbraní, neb zkušenost poučila nás:
Všichni měli jsme v kapsách svých ukryty bezvadné zbraně,
které spisovatelé sci-fi zvou ve spisech fejzry.
20 Vedli nás do velké síně tam výstavné, zářící leskem,
ve které jejich král též právě, hrdina, seděl
na svém stříbrném trůně a kolem dvořané mnozí
muži, také i ženy. On seděl, pýchaje slávou.
Tento se Rx-Frx-Prx, ten král, v jich nazýval řeči
25 cizokrajné: však nám to jméno směšným se zdálo.
Avšak, když úctu jsme vzdali zde tomu mužovi vládci,
tehdy nás Rx-Frx-Prx hned perutným oslovil slovem
(Franta překladatel tu řeč nám přeložil celou).
„Cizinci, kteří pak jste? Zkad plujete po prázdném kosmu?
30 Zdaliž za nějakým cílem, či jen se touláte marně,
tak jako loupežníci po planetách semo a tamo,
nastavujíce svůj život a cizincům nesouce strasti?“
Tak řekl. Tomu pak já jsem v odpověď promlouval opět:
„Nikoliv, králi, my nejsme snad lupiči protizákonní,
35 ale strážcové města, jež odtud daleko leží
na planetě tobě cizí, jež Zem se nazývá jménem.
Přišli jsme do tvojí obce a na tuto planetu tvoji
muže hledajíce tu zloděje zlého, jenž prchá.
Poslali vládcové nás a přísně mi rozkazovali
40 domů se nevracet dřív, než zloděje chytneme toho.
My pak planety všechny, na kterých se nachází vozduch
a vůbec podmínky jiné též podobné ku naší Zemi,
na lodi obeplouváme, jak které dosáhnout můžem,
nešťastní. Věru je lepší a mnohem by vhodnější bylo,
45 rovněž snadnější hledat si dobře šijící jehlu
malou ve stohu sena, jež radost přináší koním.
Ale ani tak žádná šance se nešťastným nejeví při tom.
Na tvoji planetu teď jsme vstoupili se vzdechy v srdci,
zloděje onoho muže jak honíme hloubkami prázdna,
50 neboť tady máš vzduch a vodu a teplé i slunce,
tak jako na naší Zemi, a chtěli jsme odpočinouti
od stavu hvězdoplavců, v němž není těžkosti síla.
Vládče ty, Rx-Frx-Prxi však smiluj se, pohostinný buď
vůči nám, ubohým mužům. Tu čest teď máme tě prosit.“
55 Tak jsem pravil a překladatel řeč přeložil celou.
Ale král Rx-Frx-Prx tu milou ukázal mysl,
s námi smýšleje dobře nás ve své přivítal zemi,
laskavě požádal nás, by jeho byli jsme hosty
a v jeho přebývali jsme krásném, výstavném domě
60 tak dlouho, jak jen nás v tom zmužilé pobídne srdce.
My pak jsme radovali se, díky vzdali též vládci.
Poslal nás do lázní potom si odechnout, umýt si také
tělo jakož i hlavu: To, hlupák, jsem nemohl tušit
ani jiný z mých druhů, že strasti bylo to zdrojem.
65 Vešli jsme do lázně tedy a bazénu s teplou tam vodou
nazí, tak jak se sluší, a šaty jsme nechali všecky
venku tam na lavicích, a sami do teplé lázně
vstoupivše, plavali tam a onam s příjemnou myslí.
Avšak plavčíci lázní se dívali jakoby blbci.
70 Nicméně ani toto nám náznak nedalo strastí,
neboť plavčíci lázní jsou zhusta milenci mužů.
Náhle jeden však z nich pryč odběhl, zase se vrátil
se dvěma jinými muži, co vzezření doktorů měli.
Ti dva, stanuvše také tu na břehu milé nám lázně,
75 na nás se dívali tam a navzájem mluvili spolu.
Ale nemohli jsme nic poznat, co mluvili spolu,
protože Frantu jsem nechal tam venku u našich šatů.
Byl totiž vytvořen tak, by smrduté roven byl kuně,
kterou učení lidé zvou Mephitis mephitis jménem
80 přírodopisci, však běžní zvou smraďochem neboli skunkem.
Té se podobal Franta a koupel neměl nic v lásce.
Avšak oni dva muži, co na břehu bazénu stáli,
oslovili teď muže, jež plavali, divnými hlasy.
Ihned jednoho z druhů jsem poslal do síně přední,
85 aby přinesl Frantu, všech řečí překladatele.
Ten pak vyskočiv hbitě tam běžel a zase se vrátil,
nesa Františka v ruce, a pak ho postavil na břeh.
Avšak plovaje já jsem dosáh k onomu břehu
a tu mě cizí muž lékař i svými oslovil slovy
90 (Franta všepřekladatel byl řeč jeho přeložil celou):
„Zdráv buď, cizí ty otče, ty, kapitán, jakož i druzí.
My dva jsme lékařové to jasného Rx-Frx-Prxe,
nám pak příkaz ten dal sám vládce a náčelník lidí
Rx-Frx-Prx prohlédnout vás, zda všichni bez poškození
95 a též při dobrém zdraví jste v město a v dům jeho přišli.
Neboť pravím, že není nic věru zajisté horší
nežli prázdný ten kosmos i silného oslabit muže.
Avšak ty a tví druzi teď z bazénu vystupte na břeh,
aby váš tělesný stav jsme zjistili, vyšetřit mohli,
100 já a tady můj druh, jak král nám učinit kázal.“
Tak pravil: Franta překladatel řeč přeložil celou
dosti mohutným hlasem a všichni slyšeli řeč tu.
Odtud ostatní všichni hned na břeh vystoupli lázně
druhové, jakož i já a poslechli lékařů obou.
105 Jediný naopak lékař, jenž léčil na naší lodi,
mnoho rozličně spílal svou černou, zahořklou myslí,
pro oba lékaře ony si žádal brzkou jim zkázu,
neboť ho zneuctili co lékaře schopností slavných,
sami že vyšetřit chtěli a vyzkoumat zdravotní stav náš.
110 Mohutně křiče tu spílal, však já jsem Frantovi kázal
nic z toho nepřeložiti pro ty dva lékařské muže,
rychle pak laskavým slovem jsem jeho uklidnil mysl.
Ti pak mužové dva nás zkoumali způsobem řádným,
jednoho po druhém všechny, i mne, i lékaře lodi.
115 Navzájem promlouvali tu perutná slova a mnohá
ale nikoliv řečí, jíž obvykle mluvili také
všichni na planetě této, neb řeč měli starou a zvláštní,
tajnou, kterou tam pouze jen učenci navzájem mluví,
tak jako na Zemi kdysi to dělali latinskou řečí —
120 avšak tlumočník Franta to přece přeložil všechno,
tajně, tichým mi hlasem, neb tak jsem jemu dal rozkaz.
„Nešpatná věru to věc, co týče se stavby těch mužů
cizích, neboť jsou velcí a urostlí, tak jak se sluší
ve stehnech, jakož i lýtkách a silných nahoře pažích,
125 rovného také hřbetu a krku a také i plecí
širokých, silných i prsou, to rozkoš je dívat se na ně.
Obličej tvořený dobře též mají, jak nos tak i ústa,
obě oči a uši a každý přímo je krásný.
Všichni jsou pětimužové co do rukou, jakož i nohou,
130 dobře též stvoření muži a žádní androgynové.
Pomocí těchto nám nutno si potomstvo vylepšit naše
vlastní. Bůh zajisté sám sem dolů s nebe je poslal.“
Tak oni v perutných slovech se střídali, mluvíce oba
v onom jazyce starém, jejž neznal nikdo z těch mužů
135 obecných planety této, až na samy hlupomudrce,
avšak tlumočník Franta to přece přeložil všechno.
Mně pak, když jsem to slyšel, se milé zlomilo srdce
neboť zřejmě teď chtěli nás na své planetě zdržet
svoje jakožto vězně a své k nám připouštět ženy,
140 aby se vylepšil rod a lepší se rodily děti.
Toto všechno mi totiž z jich řečí přeložil Franta
tajně, tlumeným hlasem tak jak jsem jemu dal rozkaz.
Z ostatních mužů, mých druhů, to nikdo neslyšel věru
a já jsem jim též nic neřek, ač starost mi svírala srdce,
145 aby snad nezahynuli tu, kdyby jim chtěli se vzbouřit
nazí a beze zbraní. To třeba je v tichosti držet.
Avšak lékaři oba nám znovu pravili slovy,
vyzvali osušiti se tam k tomu vhodnými hadry,
obléknout zase si šaty a jít do velkého domu
150 vládcova, víno pít a bezvadnou hostinu kvasit.
Avšak když šaty jsem vzal a chtěl je na sebe obléct,
fejzr jsem v kapsách svých neměl, ať kterákoliv by to byla,
ihned tu druhové také mi stejnou věc oznamovali.
Těch jsme s hněvem se ptali, co s našimi stalo se fejzry,
155 oni pak s úsměvem v odvět nám zdvořilou pravili řečí,
že nám odnesli fejzry a v bezpečnou úschovu vzali,
aby je neukrad nikdo. A že nám zase je dají,
jakmile opustí loď tu jejich lidnatou hvězdu,
lživě. A všechněm nám se milé zlomilo srdce,
160 ale tu žádná šance nám smutným nejevila se.
Vyšli jsme mlčíce všichni a bezradnost třímala mysl.
Když pak jsme ke králi přišli a také do jeho síně,
usadivše se jsme brali si maso a sladké i víno.
Byli jsme mužové tvrdí a také zkušení všichni
165 ve všech rozličných bojích a v různých zkušení strastech
vesmíru. Žádná věc nám nemohla vzíti chuť k jídlu.
Avšak, když užili jsme již jídla, jakož i pití,
povstav uprostřed svých tu pravil jejich král lstivý:
„Poslyšte nyní mou řeč, vy cizinci milí, co řeknu.
170 O vás se domnívám já, že vás k nám poslali bozi,
neboť jste velice krásní a dobře urostlí všichni,
my však jsme degeneráti a ohyzdní, mizerní zcela,
ani se neodvažujem se zjevně objevit v městě
tak jak jsme přirozeně; však dobře upravení jsme
175 rozličně zamaskovaní jsme maskami před sebou vzájem,
pro hanbu. Velice totiž jsme zrůdní v zemi zde všichni.
Na tom však nemáme vinu, leč mají ji předkové naši,
kteří za prošlého kdysi a nyní už dávného věku
atomnou sdělali bombu, jež velmi účinná byla,
180 hubili muže a města a všechny ostatní věci
strašlivě. Jediná bomba tu velké zničila město.
Tito předkové naši si navzájem házeli bomby.
Celou zničili zemi a celou zkazili také:
zvířata i rostlinstvo, a města s mnohými domy,
185 také ženy a muže i děti, jakož i starce,
všechnu znalost a vědu a také techniku všechnu.
Nemnoho tehdy lidí si stačilo zachránit život
skrytých ve tmavých děrách, a s nimi zvířata také
domácí, jako krávy a kozy a ovce a koně,
190 a ještě rozličná jiná, i kočky, i rychlí též psové.
Avšak, když vynořili se zas zpátky na světlo slunce,
ihned tu paprsky zhoubné se do nich trefovat začly,
radioaktivními zvou tyto učení muži.
Ty pak poničily jim chromosómy v nich všechny,
195 mutace způsobily v těch tvorech velice četné
v mužích, jakož i ženách a v jiných zvířatech také,
v rostlinách též. Náš svět se panoptikem stal oblud.
Toto všechno se stalo už kdysi za dávných časů.
Radioaktivní více už paprsky nevrtají nás,
200 ale celý náš rod je zrůdný a pokažený teď.
Vy pak krásní jste muži a všichni dobrého vzrůstu,
výborní, vysokých postav, že radost na vás je hledět,
takoví, jako jsou sochy z dob před tím jaderným věkem.
Proto nyní vás prosím a vaše souměrné hlavy,
205 slovy velice snažně tu zůstat a zachránit národ,
za ženy dcery i pojmout těch mužů nejlepších našich,
kteří na naší zemi jsou mocní a bohatí rovněž,
slavné pak zplodit jim děti a bezvadné, radost je vidět.
Patřit bude vám moc a majetek, a také úcta
210 v naší krajině tady, jak mužům, kteří jsou vládci,
že když půjdete městem, jak na bohy hleděti budou.
Jestliže s neochotným tu nechcete zůstati srdcem,
myslím, že donutit vás a zdržet budeme muset.
Velice vhodná je doba a začátek pro skvělé sňatky,
215 a to bych věru nechtěl, by z mojí teď uniklo ruky.“
Tak pravil. Tlumočník Franta nám řeč jeho přeložil celou.
Nám, jak slyšeli jsme to, se milé zlomilo srdce,
jakožto donuceným si vzíti obludné děvy.
Tajně tu vzdychajíce jsme pokoušeli se modlit,
220 jestli by nějaký bůh snad živ byl v hlubinách kosmu,
leč i tak žádná šance se modlícím neobjevila.
Tehdy sedíce tiše jsme pili jiskrné víno.
Odkud počátek vezmu a co mám povědět nejdřív
o oněch ohavných sňatcích, jež nyní nám nastaly všechněm?
225 Jak oni mužům všechněm tu dali zářivé roucho
cizí a přepodivné, jak u nich je při svatbě zvykem,
a jak nás do chrámu vedli, do domu podivných božstev
svatbu v místě tom slavit a vzít si obludné děvy.
Ani některou z nevěst však napřed očima nezřel
230 nikdo ze ženichů. To ošklivé bylo a směšné.
Šli jsme do toho chrámu a já jsem na šňůře vedl
podivuhodného Frantu, jenž všech jest tlumočník řečí,
aby nám perutná slova tam překládal, jež budou říkat
hierofantové: sliby a modlitby, jakož i řeči,
235 a jež u toho budou, jak zřejmě vždycky se sluší
činiti při všech svatbách tam ve všech hlubinách kosmu.
Avšak nechtěli Frantu nám dovnitř pustiti chrámu,
neboť pouhé jest zvíře a zvířata nesmějí dovnitř.
Aniž jsem přesvědčit mohl těch žreců posvátné hlavy,
240 že je stvořený vědou a nikoli přírodou Franta,
takže není to zvíře, však pouze je podoben zvěři,
theroid vyrobený, jejž také robotem zovou.
Nakonec nenechali ho ve chrám posvátný vstoupit,
ale svatební obřad se venku před chrámem konal.
245 Ale nevěsty nám se zrůdné nezdály vůbec
tak, jak pověděl král, leč věru jim nechyběl půvab.
Krásné a ztepilé byly tak jak filmové hvězdy,
žádoucí, krásných lící: Tu milé v nás plesalo srdce.
Devět bylo to dívek, jež našim přidali druhům
250 děti to bohatých mužů, leč ona desátá děva
Rx-Frx-Prxa to krále mi byla souzena dcera.
Grgla bylo jí jméno a krásná zdála se dívka
ztepilá, velkého vzrůstu a plavých bohatých vlasů.
S tou, když na ni jsem zřel, mi bylo vítané ležet.
255 A když obřad se skončil, tu měli jsme hostinu skvělou
ve vládce síni: to masa spoustu i sladkého vína.
Všichni tu ženichové vždy v dvojicích s ženami svými
u stolu seděli spolu a kolem ostatní hosté.
Ale když jídla a pití jsme dosyta vzali si každý,
260 počali druhové dobří se nenápadně tu zvedat,
zmizeli nato všichni i se svými nevěstami,
neboť se kýžené zdálo jim s nimi na lůžku ležet.
Avšak já se svou dívkou jsem rovněž po jídle zmizel.
Vyšli jsme do ložnice, to v samém královském domě,
265 a když do ní jsme vešli, tu oba jsme začli se svlékat.
Velice silná žádost mne pojala v lásce se spojit
s dívkou pletenců krásných, již dnes mi za ženu dali.
Začala z šatů se svlékat a já se na ženu díval.
Avšak když lesknavé šaty si svlékla ze svého těla,
270 počala svlékat si ještě svou postavu dobrého vzrůstu;
uměle sdělána byla, a z ní se nořila sama
z tohoto těla strašná a degenerovaně zrůdná.
Oko měla jen jedno tam na čele jakožto Kyklóps
uprostřed; nosy dva a tesáky, jako má kanec
275 velké a velice ostré, a strašná to obluda byla.
V těle pak hrbatá byla a čtvero měla i prsů
jedno pak z obou stehen zas druhého o mnoho delší.
Její zlaté i vlasy byl podvod a techniky dílo:
plešatou měla hlavu a řídké na ní jen chmýří.
280 Ona tu rozvášněná své ke mně natáhla ruce,
a chtějíc také mne líbat své tučné špulila pysky.
Avšak já, odporem vzkřiknuv, jsem ihned uskočil nazpět.
Počala tedy mne honit po výstavné ložnici ona,
chtěla mě jistě i chytit a se mnou spojit se v lásce.
285 Tu, jak na mě již sáhla, jsem pádnýma rukama tloukl
zachraňuje svůj život, neb strašná to obluda byla.
Ona tu mohutně vzkřikla a svého volala otce,
aby v ložnici přišel a svoji ochránil dceru.
Ihned tu vládce se zjevil, jsa oděn v jakýsi župan,
290 zkroucené měl však tělo a kulhal nestejnou nohou,
avšak na hlavě své měl umělý obličej zřejmě.
S ním dva tam kráčeli muži a v rukou nesli si zbraně.
Ona však s velikým pláčem tak k svému as mluvila otci,
a tomu, co nyní přijde, řeč podobnou mluvila zřejmě:
295 „Zemři, ty Rx-Frx-Prxi, jenž jako monstrum ’s mne zplodil,
zemři na tom místě, neb zabij člověka Nema,
který mne urazil těžce, když v lásce jsem chtěla se spojit,
dokonce do hlavy tloukl mne svými pádnými pěstmi,
nevěstu svou a dceru i krále, jenž široko vládne
300 — musí zajisté zemřít, neb znectil samého vládce!“
Takto as řekla; a král se v posvátném rozhněval srdci,
nařídil oběma strážcům, by do vězení mne hned vrhli.
Ti se mne chopili prudce a do basy pryč jsou mne vedli,
avšak král obejmuv dceru ji nyní konejšil slovy.
305 Ti však, vyvlekše mne, mne v jeskyni hodili hnusnou,
vlhkou věru a temnou a smrdutou, vůbec ne pěknou.
Odtud sténaje já jsem čekal na jasnou zoru.
Takovou věru jsem rozkoš měl z nevěsty v svatební noci.
Zora když s ránem se rodíc se zjevila růžových prstů
310 (cizácká a jaksi špatná, ne tak, jak na matce Zemi),
přišli mužové dva, již soudců vzezření měli,
vydávajíce zvuky se sdělit snažili něco.
Avšak já neměl jsem schopnost jim vůbec rozumět něco.
Těm jsem rukama svýma a tváří znamení dával,
315 aby mi přivedli v basu všech řečí znalého Frantu,
aby oběma stranám vždy všechny překládal řeči.
Oni to pochopili a odešli soudní ti muži
a potom, přišedše zpátky, mi chytrého přinesli Frantu,
oslovili pak srdce mi slovy i perutnatými,
320 avšak tlumočník Franta ty všechny přeložil řeči.
„Tobě, teď, cizinče, začne se proces, soud tvůj a zápas
v aule, ve které vždycky my soudíme, jakožto soudci,
proto, že zneuctil jsi tu dceru mocného krále
svoji ženu, s níž prý jsi nechtěl manželsky ležet,
325 ačkoliv jsi její muž a povinnost tvá je tak činit.
Tu jsi prý uhodil také a tím jsi zneuctil krále.
Toho jest pokuta smrt, však nicméně dáme ti dobrý
poctivý, nestranný soud, tak jak to u nás je zvykem.
Nyní máš hodiny dvě, v nichž můžeš připravit sobě
330 obhajobu své při, než na soudní řečniště vstoupíš.“
Tak pravil muž jeden sudí a oba vyšli pak z díry.
Ale mně, jak jsem to slyšel, se milé zlomilo srdce.
Bylo napřed už jisté, že chtějí mne popravit jistě,
jelikož na Rx-Frx-Prxe jsem dceru nemohl vlézti
335 pro velmi silný odpor, neb strašná to obluda byla.
A tu, sténaje těžce, jsem také zkoušel se modlit,
jestli by nějaký bůh snad živ byl v hlubinách kosmu.
Ihned mi vysvitla možnost, byť velmi jsem smutkem byl zkrušen:
Neboť polyglot Franta měl rádiofón přímo v sobě,
340 kterým direktně spojen s tou naší černou byl lodí,
a také s počítačem, jenž v lodi byl největší ze všech,
vládce robotů všech a jako systém byl hlavní,
kterémuž proto Císař jsme všichni říkali plavci.
S tímto tlumočník Franta byl řečí radiem spojen.
345 Také já, jakož i druzi jsme měli své rádiofóny,
leč jsme je nechali vzadu tam uvnitř černavé lodi,
hlupáci. Avšak Franta měl přístroj zabudovaný,
jak to tak nazývají ti učení elektrikáři.
Avšak překladateli jsem Frantovi přikázal nyní,
350 aby se s počítačem tím velkým radiem spojil
předním a aby mu řekl, by robota za námi poslal
dovnitř do soudní síně, jenž jménem se nazýval Ivo.
Divoký tento byl robot a válečník, nositel zbraní
(onoho robot to typu, jejž ROBOKOP muži zvou jménem),
355 mnohými vybaven fejzry byl robot, původci hrůzy.
Ten pak jméno měl Ivo, že byl i železný zcela.
Iva do síně poslat jsem nyní Frantovi kázal,
aby v černavé lodi to vyřídil robotů vládci.
Poselství odevzdal hned a nazpět odpověď přišla,
360 že o hodinách dvou nám do síně robota pošle.
Takto v naději dobré jsme čekali na přísný proces.
Avšak když hodiny dvě již byly docela přešly
vešel do basy strážce, by do soudní odvedl síně
mě i všepřekladatele, jak toho se jevila nutnost.
365 Kráčeli jsme směrem k věži, jež byla i vrcholem soudu,
a pak jsme vstoupili dovnitř a na židle posadili se,
strážce mužů a já a Franta, přemoudrý robot.
V krátkém pak čase se naplnil dům ten mnohými lidmi,
ženami, také muži, a mladými, jakož i starci.
370 Ale dovnitř též vedli i moje věrné tam druhy,
jednoho za druhým, však pod ozbrojenými i strážci,
zajisté na podívanou, by zvěděli, cože se stane,
jaký mne stihne trest, by svých si hleděli dívek.
Nakonec potom přišli i vznešení soudcové lidu
375 slavnostní. Usedli pak si tam na vysoká křesla.
Jakožto poslední pak sám Rx-Frx-Prx král se tam zjevil
hodlaje dosvědčovat. S ním dovnitř běžela Grgla,
velice prudce záříc, neb lživou nesla svou krásu.
Jakýsi zatroubil sluha pak procesu začátek znače
380 soudního. Oni pak všichni hned umlkli, seděli tiše.
Z těch pak nejvyšší soudce tam soudní zahájil proces,
ale neřekl ani slov deset svým krákavým hlasem,
když tu se válečný robot byl zjevil ve velkých dveřích,
a tu, pozvednuv ruku, hned střelil hlavního soudce
385 ze svého trudného fejzru. Ten zprůhledněl a potom zmizel.
Všech se strachový třes hned zmocnil, druhové avšak
tleskali robotovi a také ho chválili nahlas.
Jediný ze všech král tu robota oslovil slovy,
nadávaje mu řečí. Ten střelil na jeho skvostný
390 trůn; ten hned pod ním zmizel a král se posadil na zem.
Zde pak na zemi seděl král mlčky a celý se třásl.
Avšak já ze židle povstav jsem nyní oslovil všechny,
perutnými jsem slovy jim nařídil vrátit nám fejzry,
jestliže nechtějí, bychom jim krále zabili ihned.
395 Hbitě ze strážců jeden nám hořké donesl fejzry
a je tu do rukou mně a také druhům mým vložil.
Nyní, ozbrojení, jsme drželi krále i lidi.
Avšak na řečniště jsem vystoup a oslovil všechny:
„Poslyšte nyní mou řeč, vy všichni, byť trpíte strasti,
400 srdce či mysl nás vůbec snad nepobízí vás tu zhubit.
Pouze tu, občané, s vámi na místě nechceme zůstat,
a také s ohyzdnými se děvčaty spáti nám nechce,
avšak čeká nás práce tam v prázdných prostorách kosmu.
Víme, že byste chtěli, by slavné jsme zplodili děti
405 v manželství vašim dcerám; to proto, že předkové vaši
bombami nukleárními vám tady zkazili všechno,
zvířata, rostliny také a také muže i ženy
všechny: Celý váš svět se panoptikem stal oblud.
Sympatizujeme s vámi a ani už nehněváme se,
410 že jste nás zadržet chtěli a s ženami vašimi spojit,
avšak před námi leží tu cesta prázdnotou kosmu.
Něco vám jiného povím, a myslím, že to je lepší.
Mezi soudruhy mými se nachází také muž lékař,
přemoudrý, který ví v své mysli složité věci
415 z přírodních věd: Ten ví, jak mužské uchovat sperma
v chladu jakožto nové po dlouhé velice časy,
a když roztaje pak, jak do žen zase je vstříknout.
Tento lékaře vaše ty činit naučí věci.
My pak spermatu mnoho tu zmrzlého nechavše v zemi
420 do kosmu odletíme. To pro obě strany je rada:
Pro nás cestovat dál a pro vás slavné mít děti.“
Takto tedy jsem pravil a tlumočník přeložil řeč tu.
Tehdy předáci všichni se spolu ve věci shodli
od nás přijmouti sperma a nechat naši loď odjet
425 ochotně, neboť fejzry té přátelské pomohly shodě.
Ze zbytku vyprávění pak nebudu povídat všechno,
techniku lékařů těch tam složitou, neboť se stydím.
Na konec na leštěnou jsme vstoupili lodici dobrou,
těsně unikše tehdy tam z lůžka ohyzdných děvic.
430 Ihned tu raketný pohon nám pohnal lodici dobrou,
vzhůru jsme ve vesmír vzlétli a planetu nechali cizí.
Odtud poté jsme pluli dál propastmi prázdného kosmu
Mandyse hledajíce a ovci, jež sleduje vesmír.
