HVĚZDOPLAVBY ZPĚV OSMNÁCTÝ
(O Grogalově chrámu a jeho strážcích. Výtečnost Burdy.
O papouščích kentaurech)
Takto tedy jsme pluli tam propastmi prázdného kosmu
směrem k motýlic hvězdě a měsíci Grogala věštce,
zeptat se, kde je možno tu ovci a Mandyse stihnout.
Ale když k planetě zase jsme přišli, jak jsem již líčil
5 svojí vázanou řečí tam výše, ve zpěvu osmém,
tehdy lodici rychlou jsem řídil k měsíci tomu,
jednomu z měsíců čtyř, jenž vzduch měl jediný ze všech,
a kde Grogalos věštec byl ukryt v ledové sluji.
Na tento měsíc jsme potom též přišli, kde on se skrýval,
10 tvorů Grogalů prorok ten zmrzlý v klenuté sluji.
Vykročili jsme hledat tam proroka, zmrzlého muže,
cestou dobře již známou, jíž šli jsme všichni již jednou.
Avšak když k místu jsme přišli, kde ona jeskyně byla,
tehdy jsme jaksi se lekli a stáli, pohlížejíce.
15 Neboť na místě tom teď pyramis veliká stála,
vybudovaná snad z ledu tam tvrdého, chladného velmi,
ale opodál od ní se vysoké tyčilo město.
Já však dalekohled jsem ze své vytáhl kapsy,
na město namířil jej a na vše tam v něm se díval.
20 Byly ve městě tom tam bytosti prazvláštní věru,
žádnému ze zvířat zemských se vůbec nepodobaly,
takže je velice těžké je popsat pouhými slovy.
Byly na čtyřech nohách, však k tomu měly i ruce,
nebo jakési pracky a na hlavě zobáky měly
25 jakožto papouškové, a tykadla jakožto brouci.
Těmto Grogalové se zdálo, že bytostem slouží
jako otroci jejich, i rovní i čtyřnozí všichni.
Ale zdálo se nám, že ve městě techniku mají,
vozidla automatická a jiné podobné věci,
30 a nyní situace se všem nám zdála být zřejmá.
Bytosti podivné tyto ten měsíc kolonizovaly
tak jako Grogali kdysi (však příčinu toho jsem neznal),
ale Grogali všichni jim jako otroci byli.
Z planety zřejmě je brali, tak jako mužové kdysi
35 běloši v dávných časech to činili s černými muži.
Ale se naopak zdálo, že zmrzlému klaní se věštci
a že teď pyramidu mu sdělali na způsob chrámu.
Takto se obtížné zdálo být nyní věštce se tázat,
a naše předlouhá cesta se také jevila marnou.
40 Avšak i tak jsem chtěl já vědět, zda vevnitř ho mají,
do ledu zamrzlého tam chlupatce, skvělého věštce.
Vešel jsem do pyramidy. Z těch tvorů nezdál se žádný
nikde nablízku být, a místo to zdálo se prázdné,
takže jsem do dveří vstoupil a druhové kráčeli za mnou.
45 Ale když dovnitř jsem vstoupil i já i druhové moji,
ihned tu odněkud vyvstal a na mne řítil se strážce,
divné a exotické a na podiv bylo to zvíře,
ale nižádný pevný tvar toto nemělo zvíře,
ale se měnilo stále tak jako amoeba činí,
50 a bylo průhledné rovněž a zářilo jakoby plamen.
Přihnalo se na nás skokem a padlo na jednoho muže,
začalo sáti z něj život, tak jak se aspoň nám zdálo,
neboť si vytvořil tvor ten jakýsi průhledný rypák,
provrtal našeho druha a zabil ho, jak se nám zdálo.
55 Ihned pak větší se stal a také mocněji zářil.
My pak zpovzdálí fejzry jsme zhoubnými stříleli na něj,
avšak zuřivý tvor ten zcela bez škody zůstal,
naopak vyrostl víc ten netvor po každé ráně.
Poté se rozehnal znovu a zabil hvězdného vlka,
60 my však ustrašení se třásli na slavných údech.
Náhle tu technik Burda se mocným zachechtal jekem
a něco udělal rychle si se svým osobním fejzrem,
poté zamířiv dobře tam na tvora, fejzru spoušť zmáčkl.
Ihned tu veliké zvíře si do fejzru vcucnula síla
65 a již ho nebylo více. A Burda slovy se chlubil:
„Věru, ne špatná to věc, když člověk zná technologii,
tak jako umím ji já a hroznou jsem obludu zabil,
neboť ta nebyla z hmoty — však z pouhé jen energie,
a když ji zasáhl fejzr, jen více získala síly.
70 Takto ni nejnovější tvor zhuben nemoh být zbraní.
Ale já, neboť jsem chytrý, jsem fejzru obrátil póly,
a tak jsem energii sál zase do fejzru dovnitř.
Toto by kapitán sám, ni lodní učený lékař,
ani ten překladatel všech řečí, co je jich v kosmu
75 nebyl by udělat schopen. To techniky velká je sláva!“
Tak pravil muž ten Burda a všichni jemu se smáli,
ale nikoli dlouho, neb druhy nám zabilo zvíře.
Ty pak pomocí fejzrů, a hojné roníce slzy
obrátili jsme tam v niveč — neb pro pohřeb nebyl čas vhodný,
80 ale pak dál jsme šli hledat tam Grogala zmrzlého v ledu.
Toho jsme uprostřed chrámu pak spatřili, obrovitého,
uvnitř oltáře z ledu, jak je v něm úplně zmrzlý,
průhledném, čirém a jasném, tak jako kdyby byl ze skla,
zvířata z energie tam dvě ho hlídala stále.
85 Ty pak člověk náš Burda tam vcucnul do svého fejzru.
Ale nyní jsme chtěli se věštce skrytého tázat
elektrody mu davše, jak předtím, na oba spánky,
avšak v oltáři nyní byl uvnitř zamrzlý pevně.
Ale na oltáři tom jsme spatřili očima svýma,
90 písmeny přepodivnými že leží jakýsi nápis.
Ten však tlumočník Franta nám přeložil, lehce ho přečet,
a podle nápisu řekl nám slavné Grogala jméno.
Jméno měl Onufrius, as proto, že to byl chlupáč,
ale to učenost velkou zas jevilo Grogala toho.
95 Neboť na naší Zemi za dávných, prošlých již časů
byl svatý Onufrius, jenž žil jak poustevník v poušti
a tam na poušti té byl tehdy tak velice dlouho,
že se chlupatým stal a velkému zvířeti roven,
takže od svatého zase prý Pafnuce, když k němu přišel,
100 stěží co rozumný člověk již býti rozpoznán mohl.
Od toho pro tyto věci si zřejmě vzal Grogalos jméno.
Ale ty všechny věci nám řekl tlumočník Franta.
Jenom, že učenost jeho nám nyní k ničemu byla
tak, jako technik Burda mu pro to nadával slovy.
105 Ledový oltář jsme chtěli, jak předtím rozkopat ručně,
ale jak blízko jsme byli tam k oltáři uprostřed chrámu,
ostře začal tam ječet hlas alarmu velice trudný,
četná počala světla též uvnitř ve chrámu mrkat.
My tedy svými fejzry jsme velký rozbili oltář,
110 chytivše Grogala toho jsme rychle k lodi ho nesli.
Čtyřnohé potvory ony tu rychle k chrámu se hnaly
u velkém jsouce počtu tam ve svých automobilech
za strašných alarmu zvuků, tak jako na naší Zemi
mužové požárníci to ve svých mívají vozech.
115 My pak běželi rychle tam po té měsíce pláni,
velkého Grogala muže jsme nesli velice snadno,
neboť tam na měsíci tom byla gravita menší,
schopná sic udržet vzduch, leč zase pozemským mužům
příznivá na utíkání anebo skákání jejich.
120 Ale žádná již čáka se běžícím nezdála jevit,
neboť čtveronohové se nesli v automobilech.
Jakýsi grogalský pes se přihnal štěkaje mocně,
a toho zahubit chtěje jsem na něj namířil fejzr,
ale než zmáčkl jsem spoušť, jsem změnil na věc tu názor,
125 leč jsem ho do hlavy jeho tam tvrdým krumpáčem praštil,
mrtvého nesl jsem toho pak snadno Grogala v ruce
lehkého, pro gravity tam menší měsíce sílu.
Ale již čteronohové nám byli tak říkajíc v patách,
a tu počali po nás i střílet ze zhoubných fejzrů.
130 Tehdy posádka celá by byla tam zhynula lodi,
kdyby nebylo Burdy, jenž mnohé věci znal v mysli.
Z tlumoku ohyzdného, jejž nesl, vytáhl bombu,
již zovou slzotvornou, a na čtveronožce ji hodil.
Ihned pošmourný dým tu z bomby započal tryskat,
135 pro nás dělaje clonu a jim zas působil kašel
strašný, že nemohli více svá za námi vozidla řídit.
Takto jsme před nimi prchli s tím prorokem a se psem mrtvým,
chlupatci oběma dvěma — (to bude věc závažná velmi).
Rychle jsme vstoupili na loď a vzhůru ji pohnali, hvězdnou,
140 ihned raketný pohon tu plavidlo popohnal v prostor,
vzhůru jsme ve vesmír vzlétli a měsíc nechali cizí.
Avšak čtveronohové tu ve své nalezli lodi,
a pak počali nás též honit v hlubinách kosmu.
A již nás dohánět začli a ze svých kanónů pálit
145 fejzrových; strašlivě tím se naše plavidlo třáslo.
My jsme nazpátek zase k nim stříleli fejzrovým dělem,
ale nijaká čáka se nezdála běžencům jevit,
četné měli přec lodi a my jen jedinou jednu.
Tehdy posádka celá by byla zhynula lodi
150 naší s celou i lodí a ovšem se všemi druhy,
kdybych tehdy jim já lest nebyl zosnoval tučnou.
Mrtvého totiž psa jsem chopil do pádných rukou,
na záda raketnou bednu jsem této mrtvole připjal,
a pak z běhuté lodi jsem ven ho odeslal letem,
155 Grogala chlupatého tam propastmi prázdného kosmu.
Ony pak čtveronohé a zobáčné bytosti cizí,
jakmile viděly letět tam chlupatce Grogala prázdnem
zpátky, myslely ihned, že svatý to Grogalos prorok.
Ihned se svými loďmi se všechny pustily za ním.
160 Avšak my, zvýšivše rychlost, jsme z jejich dosahu prchli.
Též mi i vyvstalo v mysli, že ovšem v lodi teď máme
kosmických pirátů stroj, jejž vždycky mívají v lodích,
elektromagnetickou tu totiž plavidel clonu.
Jestliže někdo by clonu tu kolem rozestřel lodi,
165 neviditelná ta loď se stane a neslyšitelná
sensorům jiných lodí; tu Burda teď zainstaloval.
Ihned neviditelná a neslyšitelná loď byla
a ony bytosti zvláštní ji více nemohly seznat.
Dále pak potom jsme pluli tam propastmi prázdného kosmu,
170 těsně unikše smrti a majíce Grogala věštce.
