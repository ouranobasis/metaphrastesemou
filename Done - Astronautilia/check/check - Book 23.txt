HVĚZDOPLAVBY ZPĚV DVACÁTÝ TŘETÍ
(Mandysův klam a útěk. Příchod strážců času
a jejich vměšování. Nemova, Frantova a Tondova
honba na Mandyse)
Tehdy jsem vyhlásil schůzi a dobré oslovil druhy,
žádaje od nich radu o Mandysi a jeho ovci,
a jsem soudruhům tato pak pravil perutná slova:
„Poslyšte nyní mou řeč, vy všichni druhové dobří.
5 Naše kosmická mise je nyní u konce zřejmě.
Mandyse nyní máme a jeho držíme v poutech,
ovce pak na této také s ním planetě přebývat musí.
Sice nevíme nyní z těch mnohých, která by byla,
ale najisto víme, že tady je na astroidu.
10 Leč nám milerád Mandys přec ukáže, která to ovce,
neboť metody máme, jak přesvědčit nepřátel mysl.
Ale i kdyby Mandys nám neřekl, která to ovce,
jistá to také je věc, neb více Mandys ji nemá.
Nyní však vědět si přeji též vaši nezvratnou vůli,
15 zda máme Mandyse rovnou tu zabít trudnými fejzry,
ať už nám prozradí ovci, či ať to nebude chtíti,
anebo nésti ho na Zem tam propastmi prázdného kosmu,
do naší vlastní země a města a naší basy,
aby ho soudili soudci a také trest jemu dali
20 podle zákonů našich, tak jak se obecně sluší.“
Tehdy druhové sami se ve svých názorech shodli
napřed ho přesvědčit, aby nám onu ukázal ovci,
ale pak Mandyse zabít tam ihned zhoubnými fejzry.
Ale Mandys tu sám k nám počal promlouvat řečí:
25 „Poslyšte teď mou řeč, byť velmi se hněváte, druzi,
že totiž ze zabití mě nemáte výhodu žádnou,
ale jen z toho, když máte tu ovci, jež sleduje vesmír.
A tu vám ukáži rád, vždyť žádný již nemám z ní profit,
a též ukáži vám, kde důl je hutného zlata.
30 Ale vězte vy všichni, že ze zlata celá je hvězda,
tvrdého, ryzího zcela — neb není přírody dílo,
ale ho jakási bytost, moc bohatá a velmi chytrá,
technikou udělala a v prázdný poslala kosmos,
aby příbuzným svým to nemusela dáti zlato
35 jednou, až také zemře a bohatství bude se dělit.
Ale nyní to zlato je skryto pod vrstvou hnoje
a je ho vykopat těžko, neb hnůj je úplně kryje.
Ale já ukáži vám tu zlata krásného doly,
jestliže bez té ovce mne ve vesmír necháte odplout.“
40 A tu druhové sami to statečné pojali srdce,
a chtěli zlato to mít a Mandyse naopak pustit,
ale aby jim napřed tu ovci ukázal v stádu.
A mně, když jsem to zvážil, se rovněž lépe tak zdálo,
a tak, jak navrhl Mandys, jsme jemu učinit dali.
45 Ovci nám ukázal onu a také na zlato doly,
ve svůj vstoupil pak člun a uletěl v bezmezný vesmír.
Avšak já na tuto ovci jsem použil svítivou barvu,
napsal jsem na její vlnu, že je to ta, co vidí vesmír.
Takto žlutavé zlato i nejlepší omámí muže.
50 Vyšli jsme pak k tomu dolu si rychle nakopat zlata
s velkou radostí v srdci, že teď nám odměna kyne
poutníkům hvězdnatých cest, co velké jsme trpěli strasti,
a také náhrada toho, co ukradl mrzký nám Kypta.
Ale mně samotnému se duše neradovala
55 kvůli mamonu tomu; jsem kynický filosof totiž,
ale že druhové chtěli tu kopat velice prudce
a tak jim od rebelie to zlato zdrželo mysl.
Ale krumpáči svými to zlato nemohli kopat
malými, neboť velmi to zlato bylo tam tuhé,
60 ani použíti fejzry zas na to nechtěli zlato,
aby nám munice fejzrů snad nevyšla, než budem doma.
Avšak inženýr Burda a Tonda, technický robot,
semtex výbuchonosný těm dobrým sdělali druhům.
Počali vyhazovat tu žluté semtexem zlato,
65 strašné výbuchy silné tu zněly po celé hvězdě,
ovce pak ve strachu velkém se rozběhly na všechny strany.
Ale ta označená jak ta, co sleduje vesmír,
v příkop tam jakýsi padla a sobě zlámala šíji,
rychle zhynula potom, však nic se nedělo v kosmu.
70 Vzal jsem zabitou ovci a svým ji ukázal druhům,
a když se divili tomu, jsem říkal jim perutná slova:
„Poslyšte nyní mou řeč, vy druhové, něco vám řeknu.
Našel jsem vesměrozornou tu ovci zabitou tady
v příkopu jakémsi příkrém; ta zřejmě si zlámala šíji,
75 ale se v propastech kosmu nic vůbec nestalo nato.
Zřejmě to nebyla pravá a správná kosmická ovce,
ale nám přelstivý Mandys byl ukázal nějakou špatnou.
Ale přestaňte, milí, teď žluté kutati zlato,
neboť je třeba nám najít tu ovci vlastní a správnou,
80 ani hrabivost nesmí vám nyní zaslepit oči,
když si berete zlato, neb nutnost doléhá na nás.
Toto mně, jak jsem myslel, se zdálo nejlepší býti:
Ovce, jež sleduje vesmír, ta nikdy spát nemůže jistě,
neboť se vždy na něj dívá, neb jinak veškeré věci
85 nemohly by existovat, neb jsou, že ovce se dívá.
Nyní je potřeba nám si tučné rozdělit ovce
a malé stádečko jich vždy přisoudit jednomu muži,
ať už je normálně zrozen, či udělán, či synthetický,
aby je sledoval pilně to po celých čtyřiadvacet
90 našich pozemských hodin, neb ovce musí též spáti.
Která z oveček těchto mu v stádě nebude spáti,
to musí jistě být ta, jež stále sleduje vesmír.“
Takto jsem pravil, a oni hned mojí poslechli řeči.
Ihned ovečky tučné si dělili, semo i tamo
95 a každý započal hned se na malé dívati stádo,
zrozený, umělý též, jak robot, tak také člověk.
Takto sedíce tam jsme čekali, co bude bdíti.
Tehdy ale nám spánek přec padl na naše víčka,
mužům i robotům též, neb těm, co vědomí mají
100 je třeba vypínat mozek, tak jako zrozeným lidem.
Avšak, když jsem se vzbudil z té slastné spánkové mdloby,
najednou jsem měl pocit, že slyším raketu v dálce.
Ihned ostatní všechny jsem také ze spánku vzbudil.
Začli jsme počítat všechny ty, co jsme hlídali, ovce,
105 jak jsme je spočítali už předtím při rozdělení
v jejich velikém stádu: To nyní dělali znova.
Ale teď jedna ovce zas zřejmě nebyla v stádu.
Neuhasitelný nářek tu povstal všechněm mým druhům,
vědoucím, že nám opět pryč uteklo skončení mise.
110 Avšak když zkonejšili své srdce žalostným pláčem,
těm pak, učiniv schůzi, jsem říkal perutná slova:
„Poslyšte nyní mou řeč, byť mnoho teď trpíte, druzi,
před námi už zase leží ta přes kosmu hlubiny cesta,
Mandyse musíme honit a ovci, jež sleduje vesmír.
115 Cesta to těžká i snadná, tak na podiv stalo se věru.
Je to obtížná cesta, neb Mandys přeje si vrátit
do minulého se času a přítomný ohrozit život,
takže je třeba ho chytit už dříve, než se to stane.
Ale zase je snadná, neb víme už jeho cestu,
120 že totiž směřuje k Zemi a do času prošlého na ní.
Ale nastupme rychle do dobře sdělané lodi,
vyleťme do kosmu vzhůru a astroid zanechme vzadu.“
Ale, když ještě jsem mluvil, tu dorazil na megafónu
velice silný hlas tam seshora, z hlubiny nebe.
125 Lekli se druhové všichni, i já sám, kapitán lodi
a ovce, ve strachu velkém, se rozběhly na všechny strany.
Ale veliký hlas ten promlouval perutná slova
naším jazykem vlastním — to zřejmě byl tlumočník s nimi:
„Poslyšte nyní mou řeč, vy zloději nemužní, mrzcí,
130 my totiž strážcové času jsme tady náhodou zase.
Přišli jsme od vás si vzít zas zpátky pletač svůj času,
takže vám nyní je nutno nám zpátky dát, co jste vzali.
Jestliže nedáte nám zas zpátky pletač ten času,
kanóny fejzrovými vám zničím astroid s lodí,
135 ale těm kanónům velkým se vůbec uniknout nedá,
tak to hned dejte nám zpátky, neb jistá vám příkrá je zkáza!“
Tak řekl veliký hlas a nám se zlomilo srdce.
Ihned tu ke svým druhům jsem promlouval skrytými slovy:
„Poslyšte nyní mou řeč, byť mnoho teď trpíte, druzi.
140 Nyní bude vám třeba ty strážce poněkud zdržet
dokud se nenalodím tam do člunu té naší lodi
s roboty Frantou a Tondou a s oněmi přístroji dvěma,
totiž s rozplétačem a střihačem rychlého času,
abych Mandyse honil a ovci, jež sleduje vesmír.
145 Ti však, jakmile spatří, že já jim z planety prchám,
začnou pronásledovat, ti strážci, jenom mne sama
a vás nechají být, neb nejste závažní pro ně.
Ani vás snad nějak trestat si nevezmou úmysl jistě,
neboť jim rozplétač času přec Franta ukradl robot,
150 ale ten ve člunu bude a se mnou popluje přece.
Avšak vám se teď vrátit na rodnou Zemi a domů
jediný zbude již úkol, a z toho se radujte, druzi.
Ale za kapitána teď stanovím moudrého Burdu.
Nuže, začněte nyní je svými zdržovat slovy.“
155 Takto jsem pravil, a Burda hned s nimi hovořit počal
pomocí rádiofónu a jeho slyšeli strážci.
Avšak robotík Franta tu hlasu udělal záznam
na jeden magnetofón, tam v jazyce strážců těch šéfa,
který miloval Frantu, tak jak jsem pověděl prve.
160 Avšak, když do svého člunu jsme potom vstoupili sami,
Franta překladatel a Tonda techniky znalý
a já, který jsem nesl si času techniku strašnou,
počal Frantíkův hlas tam k tomu šéfovi mluvit
měkkým, mazlivým slovem ho prosit, aby nic zlého
165 Frantovi neudělal, ni druhům, bořičům hradeb,
a mu v odměnu za to svou věčnou sliboval lásku.
Váhal náčelník strážců a nevěděl, co by měl dělat;
avšak já se svým člunem a dvěma dobrými druhy
vzhůru jsme ve vesmír vzlétli a nechali astroid vzadu
170 Mandyse uhánějíce a ovci, jež sleduje vesmír.
