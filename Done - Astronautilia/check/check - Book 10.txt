HVĚZDOPLAVBY ZPĚV DESÁTÝ
(O klokanech a o chycení
a útěku Mandyse)
Na planetu jsme pak přišli tam při naší hvězdnaté plavbě,
kde jsme se dostali blízko již Mandyse, zbabělce toho,
jakož i kosmické ovce; však to jsem nevěděl vůbec
kapitán já a žádný též ze všech dobrých mých druhů.
5 Tu jsme ve vesmíru hned poznali, že nese život,
a tak ji rozpoznavše jsme ihned proti ní pluli
spustivše potom se na ni i zdrželi lodici dobrou.
Zde pak tvorové žili, již klokanům podobní byli,
které „kangaru“ také zvou všichni na Zemi lidé,
10 kromě jediných Čechů, již pro ně mají své jméno
a kteří tyto tvory i zovou „klokanů“ názvem.*
Těmto na planetě tvoři ti divní podobni byli,
ale rozumní byli tak jako smrtelní lidé.
Neměli klokani tito však domy, stavěné dobře,
15 avšak přebývali tam pouze v klenutých slujích,
tak jako za dávných časů i na Zemi bydleli lidé.
Také znali již oheň, by v zimě držel je v teple,
ale jim potravou byly jen rostliny, jakožto ovcím.
Naopak nápoj měli tam ze mléka vykvašeného,
20 který jak víno neb pivo tam stále tvoři ti pili,
takto opilí byli i pořád, po všechny časy.
Od zvířat mléko to měli, jež našim se rovnala ovcím,
aniž na první pohled v nich poznat bylo lze rozdíl.
Avšak klokaní muži ty ovce samotné ctili,
25 říkali ovčí rod že všechen právě je božský,
neboť že dárcové jsou tamtoho mléčného vína,
které ti klokanové též ctili božský co nápoj,
jakožto radosti zdroj a všehoj na všechny strasti.
Proto velice ctili ty ovce vláčivých nohou.
30 U nich též bytosti byly, jež těžce dají se popsat,
neboť se nepodobaly snad pozemské bytosti žádné.
Byly to bytosti malé, jak pětileté asi děti,
vzpřímené, na dvou nohách a jakési měly i ruce,
pracky s dlouhými drápy a černou měli též kůži,
35 ale měli též chobot tak jako pozemští sloni.
Tato zvířata ale ti klokani nosili sami,
pořád sloužili jim a zvali je „inspektorové“.
Ale se nezdálo nám, že inspekce konají jaké,
ale pitomí byli a k ničemu, jak se nám zdálo,
40 degeneráti, co dříve snad oněm klokanům vládli,
a ti jim sloužili dále, ač byli už úplně tupí.
Avšak to všechno jsme sami tam zjistili teprve časem.
Nejprve klokani oni tam k černé lodici přišli,
mnoho nás pozdravovali a dary prosili od nás
45 (svojí klokaní řečí: však Franta přeložil všechno)
tak, jak je primitivů snad v celém vesmíru zvykem,
jak tam na naší Zemi tak všechněch na oběžnicích.
Těm jsme nějaké cetky též dali, jak bývá zvykem,
oni pak pozvali nás tam s nimi okusit vína.
50 Vyšli tedy jsme s nimi tam k jejich klenutým slujím,
ve kterých klokani žijí a odkud pasou své ovce,
nikoli bez zbraní, neb zkušenost poučila nás.
Všichni měli jsme v kapsách svých ukryty bezvadné zbraně,
které spisovatelé sci-fi zvou ve spisech fejzry.
55 Ale když přišli jsme tam do oněch klenutých slují
po řadě usednuvše jsme kvasné pili tam víno
spolu s klokany těmi, neb pohostinní k nám byli.
Pomalu víno se srdce nám zmocnilo, radostí dárce,
jakož i přátelské mysli, těch zvířat, jakož i mužů.
60 Nyní se klokanů vládce nás různě započal tázat
(ale tlumočník Franta ty všechny přeložil řeči).
„Cizinci, kteřípak jste, co s nebe jste sestoupli na zem?
Zdaliž jste blažení bozi, či smrtelní, jako my pouze?
Jestli jste blažení bozi, to všechna tajemství znáte,
65 ale i smrtelní jsouce přec nad nás jste moudřejší jistě,
neboť jste sestoupli nyní k nám s nebe na černé lodi.
Ale mně povězte nyní, i druhým, tajemné činy
plavců nebeských plání a ovce životodárné.
My totiž, klokaní muži, tu máme proroctví dávné,
70 že někde uprostřed ovcí je jedno zázračné zvíře,
ve kterém veškerý vesmír má počátek svůj a i důvod.
Proto se klaníme ovcím a vždy se staráme o ně
jako strážcové jejich. Strach máme, že mohla by zemřít
a s ní celý i vesmír, a proto se klaníme ovcím
75 všechněm na stejný způsob, neb o ovci nemáme znalost,
která že nese ten vesmír. Tak třeba je sloužiti všechněm.
Ale jakýsi přišel bůh jiný, nebo snad člověk
také sestoupiv s nebe jak vy, vám podobný také
dříve. A ovci přines a nechal ji uprostřed ovcí
našich, a sám pak opět se vznesl v průzračné nebe.
O této ovci si myslím, že asi bude ta pravá,
tajemně nesoucí vesmír a vší že úcty je hodná,
avšak neznáme teď tu ovci, která by byla.“
Tak pravil zvířat vládce a Franta řeč přeložil jeho.
85 Nám pak poslouchajícím se statečné vzbouřilo srdce
Mandyse poznavším a ovci, jež sleduje vesmír.
Ihned jsem náčelníka se na jeho podobu zeptal,
onoho hvězdoplavce, jenž k nim tu ovci byl přines,
ale klokanů vládce mi v odpověď promlouval slova:
90 „Hrbatý byl a kulhal a jeho také i hlava
lysá a šišatá byla a co se dotýče nosu,
tento obrovský měl a podobný rudému fíku,
jeho pak obě oči se velkým rovnaly míčům.“
Tak pravil klokanů král a já jsem rozpoznal ihned
95 Mandyse přeohyzdného tam ze všech ve městě mužů,
kteří kdy na hlídku přišli té ovce, jež sleduje vesmír.
Ihned mne chopila starost a úděs, neboť jsem poznal,
cíl že kosmické cesty se velice přiblížil nyní,
neboť na místě tady je ovce, jež sleduje vesmír,
100 na této planetě samé, leč nevím, která by byla,
ani z klokanů žádný a žádný z ostatních mužů.
Byla totiž to ovce, tak jako ovce jsou jiné.
Všude na všech tam stranách však stáda chodila ovcí
a tak žádná nám možnost se nezdála v příčině ovce,
105 ale nám klokanů vládce zas jiné pověděl slovo,
že totiž Mandys jim gesty, než na svou lodici vstoupil
najevo dával, že přijde zas nazpět v dohledném čase.
Tu pak svolal jsem schůzi a zvědav druhů svých radu,
rozhod jsem na místě zůstat a Mandyse vyčkati příchod.
110 Tajně nemohl přijít tu na své lodici černé
zpátky, neb hlasitý hluk a oheň by prozradil přílet.
Odtud jsme zůstali tedy tam mezi klokany těmi,
pili jsme kvašené víno, co z mléka dělali sobě,
ovčí jedli jsme sýr, jenž sami jsme připravili si,
115 a také ořechy jakés, co kaštanům podobné byly,
(neboť klokani tito tam neměli potravu žádnou
jaká by svědčila lidem, leč jedli trávu a listy).
Takto popíjejíce jsme čekali Mandyse zlého.
Postavili jsme i hlídky tam na hor útesy příkré
120 z našich i ze klokanů, neb nutnost nás nutila k tomu.
Takto jsme čekali tam po celé dlouhé dva týdny
(ovšem pozemské míry; neb místní byly tam kratší).
Avšak když patnáctý den se na Zemi vzdálené zjevil,
zřeli jsme kosmickou loď, jak blízko od nás se plaví.
125 Malý byl to jen skif, jen jednoho pojmout moh muže,
ale k řízení snadný a rychlý v kosmické plavbě.
Ihned loď dopadla na pláň a ve svém ustala běhu,
navýsost ohyzdný Mandys se sám pak vynořil z dveří;
nám, jak jsme hleděli na něj, se radost zmocnila srdce.
130 Vyšel naproti ovcím, vzal jednu s vlnitou hlavou,
její pak zadní nohy si do svých holínek vstrčil,
poté si kalhoty stáhnuv ten Mandys k samým až botám,
počal tu s ovečkou smilnit, což velký byl na podiv pohled.
Neukradl tudíž ovci, by šírý zahubil vesmír,
135 ale ji ukradl sobě pro rozkošná erótů díla.
My pak se vyřítivše jsme chytili jeho i ovci.
Neuhasitelný smích tu povstal všem dobrým druhům
kvůli ovečce této a Mandysi, že ji má v lásce,
a že již nastal i konec vší námahy, nebezpečenství,
140 neboť jsme Mandyse měli i ovci, jež sleduje vesmír.
Tak tedy naše mise již nyní skončena byla
a nám nazpět se cesta již jevila na Zem a domů.
Toho spoutavše muže jsme v klenutou jeskyni vrhli
spolu se samou ovcí a slavit jsme začali nyní
145 silně pijíce přes moc, my hlupáci, hloupí jak děti.
Ale opilost naše se jen velmi trpkou nám stala.
Nakonec opilí zcela jsme leželi v jeskyni oné
v hluboké mrákotě spánku a chrápali na způsob vepřů.
Náhle tu rakety hluk nám přece probudil mysl —
150 Rychle jsme vyběhli ven a viděli kosmickou loďku
letět ve vesmír vzhůru; on unikl mně a i druhům!
Ani však ovce ta více tam nebyla v klenuté sluji,
ta, jež sleduje vesmír. Tak zřejmě ji Mandys vzal s sebou.
My pak rvali si vlasy a tloukli se do hlavy prudce
155 nešťastní, zoufalí zcela a opilost zmizela z mysli.
Ihned jsme utíkali a vstoupili v lodici hvězdnou
vlastní. A raketný pohon nás pohnal ve propast kosmu.
Klejíce velice silně jsme zuřivě začali honit
mrzkého Mandyse lotra tu v prázdných hlubinách kosmu,
160 hnusného nemuže toho a ovci, jež sleduje vesmír,
stále se podivujíce, jak jenom uniknout mohl.
Ale to nebylo žádné snad tajemství, jak by se zdálo.
Zvířata chobotnatá tam Mandysi sejmula pouta
chtějíce na něm jezdit, tak jak to ve zvyku měla
165 vozit se na klokanech a nechat od nich se nosit.
Zpočátku kdysi to byli jejich náčelníci a vládci,
ale zdegenerovali a byli neschopní zcela,
klokani nosili je a také se starali o ně,
a také „inspektoři“ jim ve své říkali řeči
170 pro nic a bez příčiny, neb byli v mysli své krotcí.
Oni, jej rozvázavše, tu chtěli na Mandysi jezdit,
ale ten setřás je dolů a utekl, vzal také ovci —
a tak štěstěny kolo se točí nahoru dolů.
Devět jsme honili dní tam Mandyse při hvězdné plavbě,
175 ale plavidlo rychlé jsme jeho nemohli chytit.
Ale když desátý den se na Zemi vzdálené zjevil,
dostala naše se loď tam v oblast nějakých mužů,
kteří techniku znali a sami jezdili kosmem.
Ti pak, v oblasti svojí když cizí plavidlo zřeli,
180 rozkázali nám ihned tam na jejich planetě přistát
pomocí rádiofónu (a Franta přeložil všechno)
takto nás zajímajíce. Tu Mandys zase nám prchl!
My pak rvali si vlasy a tloukli se do hlavy prudce,
dolů se spustivše na pláň jsme zdrželi lodici dobrou
185 jsouce tak v zajetí vzati, neb těžká dolehla nutnost.
A tak štěstěny kolo se točí nahoru dolů.

