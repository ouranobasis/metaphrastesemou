HVĚZDOPLAVBY ZPĚV ŠESTÝ
(O dvojité planetě a ostatních věcech)
Na planetu jsme pak přišli tam při své hvězdnaté plavbě
(Mandyse hledajíce a ovci, jež sleduje vesmír)
cizí a divnou a zvláštní, jež byla na pohled podiv.
Dvojitá, spojená byla tam totiž jakožto činka,
5 kterouž sokoli muži kdys navzájem cvičili spolu
ve starých, dřevních dobách: Neb planety dvoje to byly
spojené obrovským sloupem a nesmírným, v jediném páru.
Když jsme se blížili k nim, tu zdály se jakožto činka
svítíce v černavé tmě tam uprostřed prázdného kosmu,
10 zvolna se otáčejíce. Tu, hle, mne i pobídlo srdce
na této planetě přistát a zjistit, co by to bylo.
Ihned tu sensory všechny jsem otočil k planetě této,
zda by snad na ní byl vzduch a voda, jakož i teplo,
jako je na naší Zemi. A sensory potvrdily to.
15 Nyní tedy jsem řídil loď naši k planetě této.
Avšak když spustivše na pláň jsme zdrželi lodici hvězdnou,
dolů slétnuvše s nebe a stáli, zůstavše dole,
tehdy já nyní vybral dva druhy nejlepší ze všech,
třetího robota přidal jim z důvodů ostrahy také
20 (nikoliv bez ostrahy, neb zkušenost poučila nás),
poslal jsem do krajiny tam jít a dívat se, zjistit,
jaké by bytosti byly na planetě, jedlíci jídla,
zdaž by divoké byly a zpupné, jakož i zlobné,
aneb zda přátelské jsou a milou mají i mysl.
25 Oni vyšedše rychle tu cizí spatřili město,
ale nevešli do něj, leč nazpět se vrátili během,
a tu mi zvěstovali věc k nevíře podivnou velmi:
Nikoliv člověčích tvarů tam bytosti nebyly v městě,
ale jacísi psové, již měli člověčí rozum.
30 Ale když mluvili ještě, tu psové kráčeli k lodi
přemnozí, ve svých prackách též nesli rozličné zbraně
zlobného vzhledu. Tu nám se i milé zlomilo srdce.
Neboť jich nesčetně bylo a slavné nesli si zbraně
našim podobné fejzrům. Tu snadno by zajisté mohli
35 všechny nás zahubit tam i černou lodici samu.
Nebyl totiž už čas nám odrazit na dobré lodi
v kosmický prostor, neb blízko už velmi psové ti byli.
My pak, naříkajíce, se pokoušeli se modlit,
jestli by nějaký bůh snad živ byl v hlubinách kosmu,
40 leč i tak žádná možnost se modlícím neobjevila.
Psové pak kráčeli blíže a svými mávali fejzry.
My pak prchli jsme dovnitř teď svojí lodice černé,
krýt se v pancéři jejím, jenž velmi dobře byl sdělán,
a také fejzrové dělo si uvnitř připravit k palbě.
45 Nicméně nebyla naděj, neb byli velice četní.
Ty jsme na televisi teď viděli, jak se k nám ženou
přemnozí, s velkým strachem a bezradnost chopila mysl.
Náhle jsme viděli je, jak zase zpátky se vrací
a že na ně střílí a oni na jiné tam vojsko.
50 Bojovníky jsme zřeli, co se psy válčili nyní
podobné pozemským kočkám, to velký byl na podiv pohled.
Tito psové a kočky vztek navzájem jevili velký
navzájem střílejíce se všichni trudnými fejzry.
Mnozí z obojí strany již také zmizeli z boje.
55 My pak, nabyvše mysli, jsme na ostrý hleděli zápas.
Náhle tu pod nohama se černá nám rozzela propast
a my propadli dovnitř, tu úlek jak milé srdce.
Avšak když propadla dovnitř, loď létala nahoru dolů
tak jako kyvadlo jakés, jak na starých hodinách bývá,
60 rychle tu poskakujíc přes velkou vzdálenost v prázdnu
děsně sem tam se ženouc — to milé nám zlomilo srdce.
Nakonec, pomalým chodem se zklidnila lodice dobrá,
my pak televisí jsme spatřili divadlo divné.
Planeta ta byla dutá, a velice velká a šírá,
65 koule to obrovitá, a vydutá, obrovské dílo,
ale loď naše s námi visela uprostřed této.
Žádná pak ve planetě té nebyla gravity síla,
pouze na jejím vnějšku, však uvnitř nebyla žádná,
neboť gravity síla tu stejně na všechny strany
70 táhla naproti sobě a tím se zrušila zcela.
Ani zde nebyla tma, neb mnohé tu zářily lampy
ostré šíříce světlo, že bylo jak nejlépe za dne.
Mnohé podivné věci jsme viděli létat tam uvnitř.
Náhle naproti lodi spěl živých bytostí zástup
75 podobných smrtelným lidem, leč letěly tak jako ptáci
v prostoru. Zařízení měl totiž na plecích každý
na způsob jakýchsi dud, a měch ten nadouval každý
ústy, či dudáckým dmychem a rukama měch potom tiskl.
Píšťala potom sama, jak dula, ho dopředu hnala —
80 avšak nic nezvučely, jak činí na Zemi dudy,
dopravy prostředky tyto však pouze tiše tam duly.
Z toho bylo nám zřejmé, že uvnitř také vzduch mají.
Ti tedy mačkali dudy a rychle k lodici létli,
posunky naznačovali, že k cizincům chtějí být milí.
85 My pak, zkoušejíce, jsme lodici odemkli dobrou,
avšak trudné si fejzry jsme ovšem nedali z rukou,
rychlé zhoubce to mužů, neb zkušenost poučila nás.
Mužové dudonosní tu do černé lodice vešli
a tam i dorazivše tu všichni ve vzduchu stáli
90 s námi; neb pražádná vevnitř též nebyla gravity síla.
Zdvořilými nás slovy tu vítali ve svojí zemi,
avšak tlumočník Franta ty všechny přeložil řeči.
Když ještě hovořili, my s údivem hleděli na ně.
Podobali se muži ti mužům zrozeným zemským,
95 avšak delší a slabší než všichni na Zemi byli,
s údy dlouhými velmi a útlými, pavoukům rovni,
neboť v beztížném stavu je netřeba křepkosti, síly.
Z nich pak náčelník jakýs tu promlouval perutná slova:
„Cizinci, kteří jen jste a odkud z propastí kosmu,
100 nyní jste velice šťastní, neb příkré prchli jste zkáze,
fejzrům, nosičům smutku a zkázy, psům také rychlým,
jakož i kočkám. Ti tam teď spolu navzájem válčí,
avšak my plavidlo vaše jsme stáhli, by bylo zde uvnitř.
Vám teď, tak jako nám, se sladký udělal život
105 vevnitř. Kočky a psi pak venku spolu se perou.
Ptáte se na příčiny a podstatu všechněch těch věcí?
Obtížné a také dlouhé je všechny ty povědět věci,
nejlepší vypovědět by bylo při hostině skvělé.
Cizinci, zvedněte se, a půjdem do města a domu
110 vládce; tento si přeje vás vidět a pohostit také.
Přinesli jsme vám i dudy, jež rychlý působí pohyb,
aniž je obtížné velmi se naučit, co s nimi dělat,
a pak pojďme již k vládci se zúčastnit hostiny skvostné.“
Takto promlouval řečí a milé nám přesvědčil srdce.
115 Dali pak každému dudy, by do města letěl a domu.
Šli jsme tedy tam letem a zvědavost držela mysl,
nikoli beze zbraní, neb zkušenost poučila nás.
Všichni měli jsme v kapsách ukryty výborné zbraně,
které spisovatelé sci-fi zvou ve spisech fejzry.
120 Avšak vládcovský dům jsme spatřili ve vzduchu viset,
výborný velice byl a také nad jiný skvostný.
V tento jsme vstoupili dům tam hbitě, jakožto vosy
vstupují do svého hnízda, dud rychlým pomocí letem,
a tu ve velkém sále byl vládce usazen jejich
125 na stříbrném tam trůně, jejž k podlaze přidělali mu.
Avšak, když mužovi vládci jsme vzdali povinnou úctu,
sám nás oslovil král tu zase perutným slovem,
táže se na všechny věci, a jemu jsme říkali sami
— Franta všepřekladatel ty všechny přeložil řeči —
130 není zajisté třeba to všechno uvádět tady.
A po těch mnohých řečech nás vedli do velké síně,
přidržující se rour, jež všude se po stropu táhly —
tento v beztížném stavu byl způsob pohybu jejich.
Potom nás posadili na lavice připjaté k zemi,
135 dali nám jídla a pití pak užívat na způsob hodů,
v nádobách uzavřených, by obsah neletěl vzhůru,
jídlo jsme vidličkami a nápoj trubkami brali,
a též mužové místní se hostiny zúčastňovali.
Avšak, když jídla a pití jsme vzali si, co hrdlo ráčí,
140 počali zase se ptát i král i vznešení muži,
kteří že bychom byli a jiné rozličné věci,
a to jsem po řadě jim a řádně pověděl všecko,
tak jak se vyprávět sluší a tlumočník přeložil slova.
A nyní zase i já se krále na věci tázal,
145 o dutých planetách dvou tu spojených, které se točí,
a také kočkách a psech a uvnitř v planetě mužích.
Avšak člověk ten vládce mi mluvil perutným slovem:
„Cizinče, tážeš se nyní na spětí dutých těch planet
a na koček a psů tu velkou, krvavou bitvu,
150 na naše přebývání zde uvnitř planety duté.
Tobě nyní to povím, leč dlouhou bude to řečí.
Avšak, je nutno, bys věděl tu také o těchto věcech,
abys nám pomoci mohl; tak nyní vypovím všecko.
Byli jsme dva kmeny lidí a spolu bydleli také
155 na planetě zcela jiné a nepřátelé jsme si byli,
stále válčíce spolu tu po mnohá staletí muži.
Techniku jakož i vědu jsme vyšší měli než nyní
v době současné máme, neb zapomněli jsme již mnohé
v trudných nynějších válkách tu s kočkami, jakož i se psy.
160 Avšak předkové naši, ti znali techniky mnoho.
Na první planetě nejdřív tam navzájem válčili pořád
zbraněmi rozličnými po mnoho století stále,
postupně strašnějšími vždy zbraněmi po všechny časy,
až tu atomná bomba se v jejich zrodila myslích,
165 tou pak střílejíce si zkazili planetu celou,
takže na ní už více nic živého nemohlo trvat
ani lidé, ni zvěř, ni ptáci, ni rostliny také.
Avšak předkové naši, ti znali techniku mnohou
složitou, podivuhodnou, již, synové, neznáme nyní.
170 Rychle se smířili spolu a uzavřeli i mír stálý,
zavázali se sliby a krásnou přísahou mnohou,
všichni pak odletěli též do kosmu na velkých lodích
obrovitého to díla, neb složitou techniku znali.
Vhodný sluneční systém tu v hloubkách vesmíru našli,
175 kolem něho pak dvé si umělých stvořili planet
technikou nyní nám skrytou, neb zapomněli jsme ji zase,
z divné jakési látky, že věru je zajisté tužší
všechněch známých nám hmot a tvrdší nad diamanty,
které přece jsou ze všech, co známe, nejtvrdší vůbec
180 látek, které jen jsou v té soustavě Mendělejeva.
Nad tyto všechny látka těch planet pevnější byla.
Obě planety tyto pak předkové sdělali duté,
aby nevznikly spory snad o půdu smrtelným lidem,
kteří zde přebývat budou, leč síla gravity aby
185 stejná docela byla, jak na hvězdě, ze které přišli.
A když je vytvořili, tu na nich počali žíti,
při čemž planetu jednu si každý vyvolil národ,
byly však spojeny spolu tím obrovským jakýmsi sloupem,
symbolem přátelství jejich. Toť obrovské, perfektní dílo.
190 Planety spojené takto pak jménem nazvali SVORNOST.
Oni pak zpočátku všichni se navzájem měli tu rádi,
avšak později přece již začali řevnivost jevit
navzájem. Neboť stará a normální byla jim válka.
Tehdy mužové vládci jim zavedli válčení klamné,
195 jakožto střetnutí psů a koček namísto lidí.
Takto se pokoušeli jim uhasit válčení žízeň.
Jeden posílal psy a druhý kočky zas národ
do války: na tento způsob si spolu válečně hráli.
Zpočátku zdála se věc být rozumná a dosti pěkná,
200 ale, tak jako všechno, ji lidé zkazili opět.
Stále chytřejší muži si pěstili zvířata války,
kočky, jakožto psy, až nakonec byli jak lidé
chytrostí, takže různou si spřádali válečnou lstivost,
také co nejbojovnější je pěstili, aby se rvali,
205 zbraněmi opatřili je hořkými, nosiči smrti.
Takto se změnila hra až na pravou celkovou válku,
aniž je mohli však lidé už více od boje zdržet
ani psy, ani kočky a zlý čas každému nastal.
Nakonec kočky a psi i s námi vcházeli v válku,
210 často i vítězili, neb nad nás bojovní byli,
takže nakonec lidé se utekli do nitra planet.
A nyní bydlíme tedy a technikou máme též všechno,
co je člověku třeba, by konal životní funkce,
vzduch a také i světlo a vodu a ostatní všechno,
215 ovoce, zeleninu a ovce a pomalé krávy,
všechno, co přísluší lidem by mohli život svůj vésti.
Avšak v planetě vevnitř zde není gravity síla,
proto také jsme delší a útlejší než naši předci,
nebo vy, tvorové zemští, i zvířata, i také lidé.
220 Věru nemáme v údech již žádnou sílu a křepkost,
abychom po hvězdě venku snad chodili, ba ani statnost,
ale uvnitř tu žijem a máme překrásný život,
ale venku se kočky a psové zuřivě perou.“
Tak pravil královský muž a nám se podivné zdálo.
225 Avšak když služebníci nám nový nalili nápoj,
hned posvátná síla se králova ujala slova:
„Jestliže rychlí ti psi by s kočkami nebojovali,
mohli by snadno nás uvnitř tu napadnout planety naší,
ale že navzájem pořád se ve stavu válečném drží,
230 nemají důvod a čas, by také válčili s námi.
Avšak, kdyby ti psové a kočky se spojili v míru,
velice rychle by nám už jistá hrozila válka.
Nyní pak nebezpečí je velké těm, kteří jsou uvnitř.
Vyvstal jakýsi pes tu mezi bojovným psovstvem,
235 rozumný a také moudrý, a jest jim jakýsi prorok.
Hau-bau-vau jeho zvou ti všichni ostatní psové,
avšak smrtelní lidé ho zovou Démogerontem.
(Takto překladatel to jméno přeložil psovské,
v jazyce vnitřních mužů to ovšem jináče znělo.)
240 Tento vůli prý bohů jim denně zvěstuje pořád,
aby se kočky a psi též smířili, sepsali smlouvy,
spojení aby pak povrch si prokopli, byť i byl tvrdý,
aby nás napadli vevnitř a pobili, některé ale
aby si zotročili a abychom domácí zvěři
245 dřívější museli sloužit. Teď chtějí nad lidmi vládnout.
My jsme tu bohatí totiž a dost máme jídla i pití,
ale ti stálou válkou si nahoře zničili všechno.
Avšak při invási by žádnou jsme neměli šanci,
neboť jsou početnější a v boji o mnoho lepší.
250 Jediná debatujícím se nám teď jevila rada
zabít Démogeronta a zabránit spojení zvířat;
avšak my nemáme sílu se vynořit děrami navrch
a potom planety tvrdé tam po hřbetě normálně kráčet.
Dlouho již v beztíži žijem a z údů zmizela síla,
255 křepkost a pevnost všechna a z mysli zmizela mužnost.
Avšak kočky a psi teď mají složité plány
plenární pořádat schůzi tu obrovskou pojali v mysli.
Na té pak Démogerón k nim oběma mluviti hodlá.
Jestliže někdo by jeho moh na tom kongresu zabít,
260 spojení koček a psů by jistě nemohlo nastat,
ale ať někdo jde ven a zabije proroka psího
z vás těch cizinců mužů, neb nám to možné již není.
Jestliže někdo ven půjde a zabije proroka psího —
přemnohé v našich domech tu vzácné poklady leží
265 — správně však poletují, neb není gravity síla —
stříbro, zlato a také co lidé platinou zovou —
mnohé mu poklady dám i jeho ostatním druhům,
bohaté učiním všechny, a nic jim závidět nechci,
neboť nic vzácnějšího a lepšího není než život.“
270 Tak pravil, my pak všichni hned umlkli, seděli tiše.
Obrovské bylo to dílo a strašné, nad všechny jiné,
avšak nás pobízelo též bohatství, tvořitel mužů.
Nakonec v složité mysli mi tento se objevil názor:
Sami že zůstanem sedět tu v domech podzemních mužů,
275 ven že na povrch pošlem tu vojáka robota Iva,
všechněch zhoubníka mužů a nosiče rozličných zbraní
(onoho robot byl typu, jejž ROBOKOP muži zvou jménem)
a který degenerátů na planetě zachránil všechny.
Tento pak jméno měl Ivo, že totiž byl železný zcela.
280 To jsem pověděl králi a on se radoval v srdci.
Vyzval nás nyní tam zůstat, než zvířata všechna se sejdou
v jeho vznešeném domě, a brát si jídlo a pití.
Také jinak se bavit, neb muži v planetě vevnitř
zábavy přerozmanité vždy milují každého času.
285 Vždy je jim kytara milá a píseň, jakož i tanec,
drogy, jež přináší blaho, a dílo bohyně z Kypru
v skupině, nikoli tajně, jak také bývalo zvykem
mužů hipířů, kteří kdys dávno na zemi žili
v dávném a archaickém a dávno zmizelém věku,
290 „dvacáté století“ který se názvem obecně zove.
Těmto hipířům tedy se muži podzemní zdáli
podobní svými zvyky: a krásné byly tam ženy,
pěkné štíhlé a velké a příznivé také nám plavcům.
Avšak v beztíži místa se mohly způsoby mnohé
295 společné: Dále už víc však nebudu říkati všechno
o slavných Kypridy dílech, neb velice nyní se stydím.
Takto se radujíce jsme čekali na kongres zvířat.
Kočky pak obývaly tu druhou ze spojených planet
dvou, však rychlí ti psové zas sídlili na této naší.
300 Tyto planety obě, jak řečeno, spojeny byly
obrovským jakýmsi sloupem a nesmírně dlouhým, neb délka
čtyřiačtyřicet tisíc a pět set, ale pak ještě
a ještě tisíc a půl — a dále ještě tam přidej
sto dvacet kilometrů, tak délka sloupová byla,
305 tak jako vzdálenosti je osmina od Luny k Zemi.
Takovým tedy trámem ty planety spojeny byly,
na podiv otáčely se na radost pro astronomy.
Vevnitř tohoto sloupu pak také výtahy byly
krásné a vybudované tam myslemi, znalými velmi
310 předků nynějších mužů: To technika složitá, skvostná.
Aniž o technice této bych nechtěl povědět všechno,
těžká jistě to řeč a dlouhá na vyprávění.
Tyto výtahy pak šly rychle, nikoli zvolna,
takže v hodině jedné as osmdesát kilometrů —
315 planety na druhou z jedné to měsíc trvalo zemský.
Kočky pak cestovaly tu dolů mezi psy rychlé.
Tak tedy v radovánkách jsme čekali na kongres zvířat.
Avšak když shromáždili se a shromážděni již byli
kočky, jakož i psové a začali rokovat v radě
320 (měli jsme sensory tam, jež daly nám věděti všechno),
tehdáž robota Iva jsem na hřbet planety poslal,
proroka Démogernota by zabil zhoubnými fejzry.
Vyletěl tak jako pták až ke kůře umělé hvězdy
dudy poletné chopiv, neb nebylo gravity síly.
325 Avšak jakmile stroj z té planety otevřel východ,
zpátky dovnitř zas padl, neb síla ho gravity vzala,
jak velel fysiky zákon, tu smáli se druhové dobří.
Uvnitř žijící muži mu dali pak veliký žebřík.
Nakonec vylezl ven a na kongres nastoupil cestu.
330 My však byli jsme vevnitř a na vše se dívali pilně
pomocí sensorů našich — to futurních videokamer.
Kočky nyní a psi tu všichni shromáždili se
v jakémsi velikém sále, jenž byl jak amfitheátr
přemnozí; všichni z nich tak chytří, jako jsou lidé.
335 K nim pak hovořit počal pes velký, chlupatý velmi
Démogerón hlasem velkým, jejž takto amplión zvětšil
(nám pak poslouchajícím to tlumočník přeložil všechno).
Ale nebudu všechno, co říkal, říkati znova,
slova, která byl pravil, neb to by znudilo všechny.
340 Počal tu Démogerón jim o míru vyprávět zkazky,
jakož i o svornosti všech psisek s kočkami všemi,
jako, že obojí jsou přec stejná zvířata šelmy
z jednoho jsouce řádu, byť pak i z čeledí různých.
Nepřítel však je jim jeden, tam uvnitř ve planet hloubi,
345 který se jmenuje člověk a tímto jménem ho zovou.
Těm že je třeba se spojit, a když pak spojeni budou,
společně vytáhnout polem a s lidmi bojovat silně.
Avšak ho neposlouchali ni kočky ba ani psové,
ale ho rychlí ti psové tu ihned nazvali zrádcem,
350 kočky pak nepřítelem ho nazvaly plemene koček,
všichni se vrhnuvše na něj jej zabili a rozsápali,
a pak navzájem začli tu spolu bojovat silně,
psové, jakož i kočky tu fejzry smrtonosnými.
Trefeni zprůhledněli tu ihned na způsob mlhy,
355 a potom zmizeli vůbec a zvířat těch nebylo více.
Byla to veliká bitva a velmi příznivá místním
lidem, neb zvířata mnohá tam na tom místě se sešla.
Přemnozí zhynuli tam tak psové, jakož i kočky,
kteří z důvodů míru tam přišli na onu schůzi.
360 Tak jest přirozenost vždy silnější, nežli je rozum.
Radostně zavolal jsem zas robota do nitra zpátky.
Avšak král ten nám dal, jak slíbil, poklady mnohé
tak, jak smluvil to předtím, byť teď se zhubili sami.
Nyní jsem plaviti dál se zas chtěl bezmezným kosmem,
365 tak, jak jsem povinnost měl i moji druhové dobří.
Avšak druhům se plavba ta více nezdála v srdci,
ale chtěli tu zůstat tam uvnitř s místními muži,
drogy rozličné brát a konat Eróta činy
v skupinách v beztížném stavu, jenž umožnil způsoby mnohé,
370 aniž pracovat vůbec. To zdálo se býti jim rájem.
Avšak zároveň s vládci jsem lest jim upletl tučnou.
Dobré druhy své opiv tam drogami euforickými,
spící jsem do lodi vnesl pak všechny bez jejich vůle,
avšak kormidelníka jsem potom robota zapnul
375 a pak jemu dal rozkaz, by rychle odletěl v prostor.
Ale mužové místní mi v kůře odkryli otvor.
Ihned tu raketný pohon nám pohnal lodici dobrou,
vzhůru jsme ve vesmír vzlétli a planetu nechali cizí.
Odtud poté jsme pluli tu propastmi prázdného kosmu
380 Mandyse hledajíce a ovci, jež sleduje vesmír.
