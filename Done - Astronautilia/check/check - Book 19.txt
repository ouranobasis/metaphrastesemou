HVĚZDOPLAVBY ZPĚV DEVATENÁCTÝ
(Orákulum proroka Grogala)
Takto tedy jsme pluli tam propastmi prázdného kosmu
těsně unikše smrti a majíce Grogala věštce.
Toho jsme do lednice tam dali, jako už předtím
roboti uložili mi moje dobré tam druhy,
5 onoho dne, kdy mé se roboti zmocnili lodi
a druhy uložili tam zmrzlé velikým mrazem,
s životem zastaveným, jak věc tu odborně zovou
suspended animation ti dnešní brythanští muži.
Do této lednice teď jsme Grogala vložili muže,
10 aby nám, mrtev jsa již, se nezkazil, kdyby byl v teple.
Avšak jsem rozkázal loď teď zastavit uprostřed prázdna,
neb jsme teď nevěděli směr, kterým máme se vydat,
dokud se nezeptáme zas Grogala, skvělého věštce.
Avšak muže též dva jsem s sebou vzal se ho ptáti,
15 mrtvého hvězdoplavce, jejž z toho jsme měsíce vzali,
polytechnika to Burdu a doktora též Elefanta,
tlumočník Franta byl třetí, by všechny překládal řeči.
Z lednice Grogala vzali tu muži, druhové dobří,
a nyní na spánky jeho mu elektrod dvojici dali
20 a jemu počali mozek tu jejich pomocí dráždit.
Ihned zmrzlý ten muž a mrtvý započal mluvit,
tak jako ze spánku kdyby muž jakýs mluviti počal,
pomalým, hlubokým hlasem tu začal promlouvat řečí
jazykem Grogalů dávným, jenž nyní už vyhynul zase,
25 ale i tak jeho řeč nám přeložil tlumočník Franta
snadno a velice plynně, neb velmi byl udělán dobře.
Avšak grogalský muž tu promlouval perutná slova:
„Pročpak, cizinče vzteklý, mne budíš ze sladké mdloby
druhým už opět časem? Vždyť přece jsem řekl ti všecko.
30 Ale není ti třeba tu ze spánku člověka budit,
neboť nechci už žít a žití bolesti trpět,
tak jako už jsem dříve byl tobě oznámil slovem.“
Tak pravil. Tomu pak já jsem zase promlouval v odvět
(avšak tlumočník Franta ty všechny přeložil řeči):
35 „Přišel jsem, vládče, tě prosit a snažně žádati tebe,
proroka, proroctví pravit o Mandysi a jeho ovci,
která sleduje vesmír. Tu ukradl, úmyslem zhoubným
a nyní dále ji nese přes prázdný bezbřehý vesmír
hroze, že zničí všechno, co jest svou ohyzdnou myslí.
40 Tak, jak jsem ptal se tě prve, když prvně jsem s tebou se setkal,
ale ty jsi mi jenom tam řekl záhadná slova,
neproniknutelná, temná, jež nemám pochopit sílu,
věc o tom zlatě a hnoji a potom ještě i dále
stříhání časové látky. To věc je tajemná pro mne.
45 Po pět pozemských let jsme pluli vesmírem muži
Mandyse hledajíce a ovci, jež sleduje vesmír,
ale nám žádná možnost se v hledání neukázala.
Nakonec nazpět jsme pluli to k planetě Grogalů mužů,
k měsíci, na kterém hrob byl tvůj v té klenuté sluji,
50 prosit tvou posvátnou moc a od tebe dověděti se
jádro tajemné věštby a její podstatný smysl.
Ale tam na měsíci teď divné obludy sídlí
čtyřnohé, s rukama navíc a hlavami na způsob ptáků,
jakožto kentaurové, leč podivní, na podiv pohled,
55 kosmatým Grogalům vládnou a je jako otroky mají.
Ale ti čtvernohové tam kol tebe sdělali svatyň,
dali jim obludám hlídat, jež z pouhé jen energie jsou,
ty ale zabili jsme my fejzry obrácenými.
Leč jsme neměli možnost tě ptát se uprostřed chrámu.
60 Proto jsme ukradli tebe a do své dali tě lodi,
a nyní, plynouce kosmem, tě mnohými prosíme slovy.
Ale ty, vládče, se smiluj, neb dlouho již letíme kosmem.“
Takto pravil jsem já a Franta řeč přeložil moji.
Leč tu Onufrij Grogal mi takto odvětil slovy:
65 „Pročpak, človíčku, chceš sám spasit jediný vesmír?
Přemnohé vesmíry jsou a žádný neví jich počet.
Avšak přece ti povím, žeš čtvernožcům oněm mě ukrad,
odporným, jelikož mne si za boha zvolili svého,
ale můj vlastní tam národ těch Grogalů otroctvím tisknou.
70 Proto se raduji teď a proto jsem ti i vděčný,
a tak záhadu věštby své první ti rozluštím nyní:
Je kdes u šírém kosmu tam jeden z asteroidů,
malý, ale je celý, hle, udělán z ryzího zlata.
Proto také je hustý a dosti má gravity síly,
75 aby udržel vzduch a mohl na něm být život.
Tento asteroid má ze zlata ryzího jádro,
ale na vnější straně je ovčím zahalen hnojem;
ohyzdný tudíž zápach tam na zlaté planetě vládne,
ale ze hnoje toho tam bujné rostlinstvo raší.
80 A na té planetě malé se mnoho nachází ovcí,
zde i Mandys teď bydlí tam v jedné klenuté sluji
jakožto ovcí těch pastýř a má svou magickou ovci.
Velmi obtížné bude tu malou planetu nalézt,
ale přec jen jsem ti řekl, kde nyní Mandys se skrývá,
85 abyste správně ho hledat a najít měli též možnost.
Ale nyní ti povím, a ty v své ulož to mysli,
všechno, co sluší ti znát o stříhání časové látky.
Neboť nebudeš moci se přímo Mandyse zmocnit
ale ti unikne zas, a bude třeba ho honit.
90 Proto poslouchej nyní, neb není to pochopit snadné:
Mandys na útěku svém ti unikne do minulosti,
kvůli onomu zlatu a bohatství, zlato jež plodí,
a vám nastane úkol jej v čase minulém stíhat.
Proto ti potřeba bude té strašné technické věci,
95 kterou splétačem času zvou nyní učení muži.
Věz tedy, cizinče, nyní o času tvaru a těle,
jež je neznámé mnohým a známé jen nemnohým mužům.
Ani nemáš ty sílu, bys vlastní tu pochopil znalost,
ale je možno ti trochu to vysvětlit pomocí představ,
100 pomocí analogie a jakéhos též podobenství.
Věz tedy, že je čas tak jakoby prstenec velký,
který má povrchy dva, jež leží naproti sobě.
Jeden z povrchů oněch nechť tobě přítomnost značí,
a také budoucí čas, nebo k tomu lze z přítomna dojít.
105 Ale minulý čas, jenž z přítomna dostupný není,
proto je minulý čas jak druhá prstenu strana,
neboť nemožno jest tím prstencem projíti naskrz.
Jinou řeknu ti věc, ty ve své ulož jí mysli,
byť i to velmi je těžké, by pouhý to pochopil člověk.
110 Není to vůbec tak, jak nyní se snažím ti říci,
ale úplně jinak. Jak kdybys ty pro malé dítě
něco se vysvětlit snažil, co nemohlo ještě by chápat.
Kdybys však prstenec měl tam z papíru lehkého celý,
potom prstenec tento dvě bude míti i strany,
115 a kdybys přestřihl pak tam prstence úplný okruh,
napříč, to utvořil bys pak jakýs jakoby řemen.
Jestli ale bys nyní ten jeden spojil zas konec
jeho zevnější plochou na plochu druhého vnitřní,
zase bys znovu měl prsten, leč jiný než byl ten první.
120 Nyní bude to prsten tak stočený, na divný způsob,
tak jako v Arabů počtu je symbol pro jedno číslo,
které v způsobu jejich je znakem číslice osm.
Tento prstenec ale se od matematiků zove
prstencem Möbiovým, a je to veliký zázrak.
125 Jestliže někdo by chtěl dvě jeho nabarvit strany,
nemohl barvami dvěma by jeho dvě strany natřít,
ale má povrch jen jeden, a ne dva, jak by se zdálo,
i když zvenku a zevnitř se bude jeviti barva.
Kdyby mravenec jakýs chtěl po tom prstenci chodit,
130 jednou toliko cestou by pišišvor celý ho přešel
a při tom kráčel by z venku i uvnitř pišišvor tento,
ale dva pišišvorové by naproti sobě přec mohli
na tom prstenci sedět, ten z venku a onen zas uvnitř.
Tak nad přírodu samu nic podivuhodnější není.
135 Avšak samotný čas se podobá prstenci také
tak, jak prvé jsem řek. A kdyby nějaký člověk
ze současného času chtěl v čase minulém zmizet,
musel by z normálního si Möbiův prstenec sdělat
prstence, jak jsem řekl, by zpátky cestovat mohl.
140 Toto je nejlepší asi jak tobě to vysvětlit mohu,
skutečnost ovšem je jiná, však ty ji nemůžeš chápat.
Ale udělat tohle — je třeba mít techniku na to
stroje splétače času. A myslím, že Mandys ho vlastní.
Jsou však jakési tam v těch prázdných prostorách kosmu
145 bytosti anebo jsoucna, a sebrané z všemožných planet,
vskutku jež ostrahou času se zovou a jsou nazývány,
které jsou jacísi strážci a střeží poutníky v čase,
aby rozumná jsoucna tam v dutých útrobách kosmu
cestujíce si v čase jim minulost nepokazila.
150 Tito splétače času jen jediní legálně mají,
ale nižádný jiný, to byl by závažný zločin.
Ale jistě mám za to, že Mandys splétač si ukrad
a že na astroidu se před těmi strážníky skrývá,
zlato na něm si kope a bohatství hromadí takto,
155 až bude míti ho dost, co jen mu plavidlo snese,
ale pak bude chtít se ulít do minulosti,
se svým přemnohým zlatem a s ovcí, jež sleduje vesmír.
Ale nikdo teď neví, co s vesmírem by se stalo,
kdyby odnesl Mandys tu ovci do byvšího času.
160 Neboť v nynějším čase se dívá na nynější vesmír,
při čemž nese ji čas vždy v budoucno, postupem napřed.
Ale když naopak bude se dívat v minulé časy,
snadno by zničiti mohla ten vesmír, který je nyní
ale v čase, jenž byl, ten Mandys velice lstivý
165 snadno mohl by žít, neb nikdo by nemoh ho honit,
ani strážcové času a ani ty, kosmický plavče,
neboť nikdo by více už nežil v budoucím čase,
ani ten samotný čas, neb ovce by nezřela na něj.
Toto se domnívám já, že mrzký schystat chce Mandys.
170 Avšak strážci buď ani o krádeži nemají zdání,
anebo nemohou najít si Mandyse zloděje nikde.
Tobě nyní je nutnost a je to tvá povinnost silná
Mandyse onoho chytit dřív nežli v minulost zmizí.
Ale kdyby i prchl, tu povinnost máš jeho stíhat
175 a ho chytiti potom i v minulém na Zemi čase,
aby i minulost onu, jež bude tam, nezničil Mandys,
prchaje ještě i dále, to zkazil by minulost první.
Ale na jeho honbu je třeba ti onoho stroje,
jenž je splétačem času, a ten mají u sebe strážci.
180 Ale tobě je třeba teď plouti s lodicí černou
k oněm časovým strážcům. A já ti ukáži místo.“
— A to mi ukázal také, což tady netřeba líčit. —
„Mnoho pak prositi strážců těch času vznešené hlavy,
aby buď Mandyse sami si chytli či honili v čase,
185 anebo půjčili tobě ten času výborný splétač,
a kdyby nechtěli sami, pak složitý stroj ten jim ukrást.
Ani není teď čas snad ustat a změkčilým býti,
neboť nebezpečenství teď kosmos bezmezný třímá.
Jinou řeknu ti věc a ty v své ulož ji mysli:
190 Jestli by rozstříhl někdo ten prstenec Möbia vládce,
naskrz po jeho délce, tu dva by nevznikly nové,
ale jediný prsten, jenž dvakrát jest prvého delší.
Ale když zase bys stejně ten prstenec rozstříhl nový,
vzniknou prstence dva, a od sebe, nespojené již.
195 Jestliže mohl bys toto však udělat s prstencem času,
mohl bys uchránit vesmír od Mandyse, jaksi ho zdvojiv,
neboť nyní by Mandys jen jeden zničit moh z obou
čas a druhý by kosmos i zůstal, jako byl dříve.
Ale udělat tohle — to třeba je střihače času.
200 Ale já ve svém břiše mám tento uschován přístroj.
Ten jsem spolykal kdysi, když nastalo nebezpečenství,
že by nějaká bytost ho mohla rozumná ukrást,
ale nyní chci tobě, ty cizinče, dát onen přístroj.
Jinou povím ti věc a ty v své ulož ji mysli:
205 Nebudeš dlouho již moci mi mozek k činnosti dráždit,
neboť je mrtvý, a teplý se ihned rozkládat začne.
Jakmile tedy já začnu cos říkat, co nedává smysl,
bude to znamením tobě, že hniloba zchvátila mozek,
a už nebudu schopen ti jisté proroctví pravit.
210 Ale tobě již třeba víc není hvězdného věštce,
a proto nyní mne pohřbi tam v prázdných propastech kosmu,
ze své vyhodiv lodi. Však ještě než uděláš toto,
moje rozsekni tělo a vem si střihače času.
Nyní buď, človíčku, zdráv, a přeju ti nejlepší štěstí.
215 Gygla ygyggla ygyglaygygla ygygla ygygla.“
Tak pravil muž ten Grogal a z jeho poznal jsem řeči,
že mu hniloba nyní už vzala mozek a rozum.
Toho Elefás doktor teď otevřel a vyndal přístroj
strašlivý, pomocí něhož se čas sám po délce štěpí.
220 Nebyl velký, byl malý, to techniky velký byl zázrak.
Toho jsme hodili potom tam do prázdných propastí kosmu.
Avšak jsem kormidelníku pak robotu udělil rozkaz
řídit plavidlo naše tím směrem, jak pravil Grogal.
Dále tedy jsme pluli tam k planetě strážníků času,
225 majíce prazvláštní znalost teď o kosmu a oné ovci.