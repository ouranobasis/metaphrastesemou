Dlouho velmi jsme pluli tu v bezmezných propastech kosmu
(Mandyse hledajíce a ovci, jež sleduje vesmír)
samotní jako kůl v plotě — a planeta v dohledu žádná,
ale černá jen propast, hvězdy zářící z dálky.
5 Ke slunci podivnému a cizímu potom jsme přišli,
divné planety cizí se kolem točily jeho.
Z těchto planet jsme k jedné pak přijeli, která se zdála
podobná naší Zemi: neb sensor chemický jeden
jako takou ji vybral tam mezi druhými všemi.
10 Tato se planeta také však točila, na podiv pohled,
jednou kolem své osy tam za čas jednoho roku,
totiž, jak měla cestu tam kolem té planety slunce
způsobem tím, jako Měsíc se točí kol těla Země
naší, a způsobem tím na jedné planety půli
15 věčná panuje noc a také mrazivé klima,
ale na druhé půli je věčný den a je horko.
Uprostřed žádné z obou se nemůže udržet život,
jedna je velice teplá a druhá velice chladná,
avšak tam mezi dvěma se střední nachází pásmo,
20 jež má příhodné klima, by na něm mohl být život.
Toto poznavše pásmo jsme k němu na lodi pluli,
a tu, snesše se shůry jsme zdrželi lodici dobrou.
Ihned tu ze vnitřku lodi tré druhů skočilo na zem,
které jsem vyslal ven tu na té planetě zjistit,
25 jaké by bytosti byly na planetě, jedlíci jídla,
zdaž by divoké byly a vzpupné, jakož i zlobné,
aneb zda přátelské jsou a milou mají i mysl.
Oni kráčíce rychle a cizí spatřivše zemi,
zpátky se vrátili zas a pravili, vše že je dobré,
30 takže jsme vystoupli z lodi a sami se dívali na vše.
Toto prostřední pásmo pak mělo rostliny krásné,
byly zde v tomto pásmu i květy velké a skvělé,
všechněch rozličných barev i také všelikých tvarů,
četné a obrovské květy tam byly, na pohled podiv,
35 sladce voněly všechny. To věru bylo nám slastí.
Bytosti také zde byly, jež byly křídlaté všechny,
podobné kolibříkům těm ptákům, rozličných barev,
anebo květomilným těm malým křídlatým tvorům,
kterým Řekové staří kdys dávno říkali „psýchai“,*
40 avšak novější nyní je zovou „lepidoptera“.
Těmto bytosti ony té planety podobné byly,
avšak krásnější mnohem a větší, nežli jsou naše.
Avšak není mi možno je popsat pouhými slovy;
byly to bytosti cizí a divné planety zvláštní.
45 Budu jim „motýlice“** zde říkat, pro krátkost řeči.
Kolem nás, jak jsme tu byli, ty bytosti létaly krásné,
všemožných forem a barev. To rozkoš byla se dívat
a též sladkými hlasy nám zpívaly, tak jako ptáci,
ale to řeč jejich byla a jazyk vlastní a zvláštní.
50 Franta všepřekladatel tu celou přeložil píseň:
„Cizinci, kteří pak jste? A odkud jste do země přišli
naší? Příčina jaká vás mezi motýly vede?
My jsme bytosti mírné a mírumilovné tu všechny,
které nic nedělají a nikomu, ať by byl kdo chtěl,
55 cizinec, anebo vlastní a zrozený na tomto místě.
Nemáme nižádný hněv a žádné také ni války,
neboť boj o život nám je zcela cizí a vzdálen,
neboť nám potřeba není snad zabíjet bytosti jiné:
věru, nejíme maso a netřeba nosit nám kůže
60 kvůli ochraně chladu a žádné potřeby jiné.
Ale nám výživný nektar se tady ve květech skrývá
přemnohých, netřeba nám se ani o květy svářet,
ani nám potřeba není snad obleku anebo kůží,
neboť zde teplý je vzduch a též srst na těle máme.
65 Pro tyto zabíjet věci ty druhé není nám třeba.
Ani nemáme hněv a řevnivost snad kolem lásky,
ale se rozmnožujeme tu bez mužů, neboť jsme panny,
nemáme žádnou též vilnost a potřebu soutěžit v lásce.
Ani nám opravdu není snad potřeba vládnouti mocí:
70 Není nám potřeba státu a žádné organisace,
neboť nemáme nutnost ni boje ni také práce,
proto nám potřeba není mít vůdce a organisaci.
Takto nemáme touhu snad vládnout, ovládat druhé,
ale svobodný život zde žijeme svobodně všechny,
75 lehce poletujíce zde ve květech semo i tamo.
Proto nemáme hněv a žádné nemáme války.
Avšak, cizinci, nyní se smilujte, nic nedělejte
zhoubného motýlicím; vždyť zcela jsme neškodné přece,
leč je nás příjemné vidět a naším naslouchat zpěvům.“
80 Takto ty bytosti řekly a všechno přeložil Franta.
Těm pak odpovídaje jsem pravil perutným slovem:
— avšak tlumočník Franta ty všechny přeložil řeči,
lahodným hlasem jak pták tu jejich jazykem zpíval.
„Věru není vám třeba se báti kosmických plavců,
85 nemáme zlého nic tu na mysli, třeba jsme cizí,
leč v jedné záležitosti tu plujeme bezmezným kosmem
mrzkého hledajíce tu zloděje, který nám prchl.
Na této planetě vaší jsme zdrželi lodici dobrou,
neboť je podobná naší a tedy na ní by mohl
90 utečenec ten muž svou spustit lodici dobrou.
Ale už v místě zde není. My nyní na místě opět
na vás a na vaše květy se díváme jakožto divy.
Věru hnusný by byl a mizerný takový člověk,
který by motýlicím chtěl ublížit překrásných křídel.“
95 Takto jsem pravil: Ty zase se bytosti zaradovaly
a tu, prozpěvujíce, mi toto sdělily slovo:
„Dáme ti moudrou radu o tomto běženci muži,
jestliže zůstaneš chvíli a pomůžeš rukou i zbraní
sám i tví druhové dobří, neb velmi jsme nešťastné nyní.“
100 (Franta všepřekladatel ty řeči přeložil všechny.)
„V oné oblasti chladné a temné, celkově bídné,
chlupaté bytosti žijí, jež Grogaly zoveme jménem.
Začasto Grogalové tu v mírné vpadají pásmo,
nám to motýlicím sem nesouce zhoubu a zkázu.
105 Před těmi nyní nás chránit tě mnohými prosíme slovy,
ale když učiníš to, tu mocnou dáme ti radu.“
Takto pravily ony. Mne zmužilé pobídlo srdce
pomoci motýlicím a před zlými Grogaly chránit.
Ani mi nějaká touha snad po radě nevešla v mysl,
110 ale motýlice jsem chránit před zlou chtěl smrtí.
Tehdy jsem motýlicím se přísahou zavázal v pomoc,
svým jsem přikázal druhům to rovněž učinit se mnou.
Na trávě sedíce potom jsme čekali grogalské muže
(motýlice měly hlídky a věděly, že na ně táhnou).
115 Z oné krajiny chladné a temné, která je stále
od slunce odvrácená a jeho paprsků teplých
nyní Grogali přišli motýlicím nesouc zkázu.
Byli chlupatí velmi a podobní pozemským psiskům,
které pozemští muži zvou často názviskem „Djulax“,*
120 avšak dvojnozí byli a vzpřímení, jakožto muži,
ale ve předních prackách si nesli kopí a luky,
tak jako černoši muži zvyk mívali na naší Zemi,
anebo o mnoho dříve i Achájci s dlouhými vlasy.
Na sáňkách přijeli všichni až k samé hranici oné,
125 až kam studená oblast ta byla pokryta sněhem,
sáně ale jim táhla zas zvířata chlupatá jiná,
podobná Grogalům samým, leč chodící po čtyřech nohách.
Ti pak, nechavše sáňky tam na místě doposud sněžném,
sami i se zvířaty si vyšli na motýlice.
130 Počali z luků je střílet, však zatím netrefil žádný,
neboť ty byly hbité a pomalí Grogali byli.
Avšak, než zhoubnými šípy si mohli některou trefit
z motýlic oněch krásných a zbytečně zahubit život,
my tu, chráníce duše jsme z kapes vytáhli fejzry
135 (dvojmo: životy své a motýly výborných tvarů)**
začli jsme na Grogaly tu střílet paprsky zhoubné.
Trefeni zprůhledněli tu ihned na způsob mlhy
a potom zmizeli vůbec a chlupáči nebyli více,
dvojnozí Grogalové i zvířata čtyřnohá jejich.
140 Takto technický pokrok vždy vítězí na každý způsob.
Motýlice nyní krásné se kolem vznášely letem,
radostně děkovaly nám svojí příjemnou písní
velkými, mnohými slovy; a Franta přeložil všechno.
Avšak kapitán já a plavci, druhové moji,
145 zpátky jsme vykročili zas k dobře stavěné lodi,
abychom odpočinuli a také vzali si jídlo,
rovněž umyli tělo a sladký konali spánek.
Avšak, když ze sladkého jsme pak se vzbudili spánku,
zavolav technika Burdu a také robota Tondu,
150 onoho, který též znal věc technickou složitou mnohou,
nakázal jsem jim sdělat tam ohradu samorostoucí
kolem motýlic země a velkou, velice silnou,
neboť jsme techniku měli tu celou ohradu stvořit.
Ohrada samorostlá je jako rostlina jiná,
155 která samotná roste a zhojí si veškeré rány.
Takovou ohradu tedy jsem kolem motýlic země
nařídil zbudovat druhům a oni můj poslechli rozkaz,
ohradu pro motýlice a jejich obranu také.
Kdyby zas Grogali táhli tam na ně, nesouce zkázu,
160 nemohli zvládnout by zeď tu vysokou, velice příkrou,
ale motýlice by přes ni létati mohly,
ale že rostlinná jest ta zeď a zeleninová,
mohla by pro Grogaly se státi zásobou stravy
sama se spravujíc zase: A ti by přestati mohli
165 loviti motýlice, neb více by neměli hladu.
Toto jsem řekl svým druhům a oni poslechli řeči.
Vyšli udělat zeď, ten robot Tonda i Burda,
a potom za čtrnáct dní těch našich pozemských počtem
sdělali samorostoucí tam ohradu se vzdechy v srdci.
170 S radostí motýlice pak létaly kolem té stěny
plavcům nám děkujíce tu mnoho sladkými hlasy,
ale mně nyní radu též daly, jak prve řekly,
(Franta všepřekladatel ty všechny přeložil řeči)
„Poradu, otče ty cizí, ti nyní povíme řečí,
175 tak jak jsme slíbily dřív, když nám zde ochranu skytneš.
Jeden z měsíců těch, co kolem se planety točí,
Grogalů temný život je schopný udržet také.
Grogalů předkové totiž, ti byli moudří a slavní
ve vědách. Grogali dnešní jsou ovšem naopak hloupí,
180 neboť jim nebylo třeba, by sami dělali něco,
ale jim robotové a technika sloužila různá.
Tím zdegenerovali a hloupí stali se zase,
ani už nemohou více si stroje sestrojit sami,
ale navrátili se na úroveň barbarskou zpátky.
185 Motýlice my ovšem též nikdy nic nevyrábíme,
roboty anebo stroje, neb těch nám netřeba vůbec,
avšak činíme pouze, co Mús jsou rozkošná díla,
znalosti moudré i v mysli a ty jsme mívaly vždycky,
kromě technických věcí a robotů, androidů též.
190 Avšak Grogalů předci tu jeden z měsíců našich
čtyřech zhustili velmi svou technikou, na podiv pohled,
takže gravity sílu tam zvětšili, jak bylo třeba,
aby udržel vzduch a mohl nésti i život.
Bylo též na měsíci tom železo rozličné kujné
195 ve skále — na ten způsob, co nyní se nazývá rudou,
to pak vytahujíce si mohli tam vyrobit vozduch.
Avšak Grogali nyní tu techniku neznají více.
Měsíc pak opuštěný je nyní neobydlený,
všichni Grogali z něho buď utekli, znajíce z dávna
200 způsob, jak cestovat hvězdným prostorem, anebo zašli.
Jediný grogalský muž tam na hustém měsíci zůstal
mrtvý, zarostlý v ledu, a proto neporušený,
to byl bezvadný věštec a mnohé věděl i věci
minulé, budoucí, také i ty, jež právě se děly,
205 mocnou věštebnou myslí, neb bůh to nějaký dal mu.
Jestliže na měsíci ho najdeš, i když je v ledu,
a když podráždíš mozek mu dosti výboji proudu
elektrického, tu on ti poví nezvratnou věštbu
nechybnou, o všech věcech, jež od toho chtít budeš muže,
210 který je zamrzlý v ledu, neb věru to velký je prorok.“
Tak řekly motýlice a tlumočník přeložil slova.
Vzdal jsem jim za to díky a přijal jejich radu.
Ihned tu druhy jsem vyzval, by zase nasedli na loď,
robotu hlavnímu pak jsem sdělil kurs další cesty
215 — kterýžto hlavní robot mi byl též kormidelníkem —
a jsem rozkaz mu vydal, jak plouti propastí kosmu.
Ihned tu raketný pohon mi popohnal lodici dobrou,
vzhůru jsme ve vesmír vzlétli a planetu nechali cizí.
Na měsíc potom jsme přišli tak právě, jako nám řekly
220 motýlice rychlých křídel; ten pustý byl, neobydlený.
Malý onen byl měsíc, leč dostatečnou měl tíži,
neboť ho zhustili kdysi ti předkové Grogalů znalí.
Byl však i zahnutější a kulatší než naše Země,
na které byli jsme zvyklí tam doma sem a tam chodit.
225 Proto veškeré věci se zdály mnohokrát větší,
jako že mnohem jsou dál, než ve skutečnosti to bylo,
útesy, kopce a skály a sami druhové dobří,
všichni velkými kroky tu kráčeli jakožto obři,
ale jen klam to byl zraku, jak zakřiven velmi byl měsíc.
230 Vyšli jsme zmrzlého hledat tam někde proroka muže.
Zamrzlého tam v ledu jsme nakonec nalezli jeho
pod zemí, v klenuté sluji, jež byla docela plná
ledu, neb bylo v ní zima, a větší, než bylo venku,
na samé měsíce tváři, jak kolem se planety točil.
235 Ale zde mechaniku těch těles vykládat nechci,
neboť kritikové jsou na matematiku hloupí,
takže nemají schopnost nic pochopit, co se jim říká,
a z toho důvodu také se vztekají kritici muži
a pak říkají také, že věc ta je velice nudná.
240 Našli jsme hvězdopravce tam zmrzlého v hlubinách sluje,
velkého, chlupatého tam Grogala, obludu muže,
většího, mohutnějšího, než dole Grogali byli,
i které jsme na planetě tam viděli v bitevní vřavě.
Toho veškeré tělo srst hustá pokryla zcela,
245 ale měl obličej krásný a zcela tak, jako člověk,
(jiní však Grogalové se chlupatým rovnali psiskům)
ležel zamrzlý v ledu muž prorok, podobný bohům
velký a chlupatý velmi, tu posvátná jala nás hrůza.
Avšak, když dosti jsme již se dívali druhové všichni,
250 rozkaz jsem proroka dal tu motykou vykopat zase
z ledu, jenž matně zářil, a mrtvého muže se ptáti.
Ihned tu motyky vzavše ti do svých mohutných rukou
kopali, ale lékař si zatím připravil všechno
s pomocí technika Burdy, by mohli proroka vzbudit.
255 Když pak byl vykopán prorok, tu na spánky vložili jemu
vymyšlenost, již nyní zvou obecně elektródami
mužové vědy znalí, a mozek mu začali dráždit.
Ihned zmrzlý ten muž a mrtvý započal mluvit,
tak jako nějaký člověk by ze sna mluviti počal,
260 pomalu, hlubokým hlasem tu začal promlouvat řečí,
jazykem Grogalů dávným, jenž nyní již vyhynul zase,
ale i tak jeho řeč nám přeložil tlumočník Franta.
„Pročpak, cizinče vzteklý, mne budíš ze sladké mdloby?
Věru, nechtěl bych víc už život a trápení jeho.
265 Nejlepší nevzniknout vůbec je všechněm entitám jsoucím,
všechněm, co jen jsou v kosmu těm bytostem životů různých,
a když přece se zrodí, co nejdřív zemřít a neznat
nic o námahách žití a jeho bolesti strašné,
kteréžto života plody tu vždycky vznikají mnohé.“
270 Tak pravil. Tomu já jsem zase v odpověď pravil,
avšak tlumočník Franta tu řeč mou přeložil celou.
„Přišel jsem, vládče, tě prosit a snažně žádati tebe
proroka, proroctví pravit o Mandysi a jeho ovci
která sleduje vesmír. Tu ukradl s úmyslem zhoubným
275 a nyní stále ji nese přes prázdný, bezbřehý kosmos
hroze, že zničí všechno, co jest, svou ohyzdnou myslí.“
… a tu jsem všechno mu řekl, co oné ovce se týče,
mnoho pak snažně ho prose jsem žádal od muže radu.
Strašně se nebožtík zasmál a takto hovořil v odvět:
280 „Pročpak, človíčku, chceš tu spasit jediný vesmír?
Přemnohé vesmíry jsou a žádný neví jich počet,
náš je jeden jen z mnohých a je jich nesčetně dalších.
Věru pak nestojí za to, neb stejně vesmíry všechny
plny jsou utrpení a veškeré bědnosti také,
285 ale i tak ani nejsou a pouze býti se zdají.
Hlupák, cizinče, jsi, že trápíš se bolestmi kosmu.
Ale ti proroctví povím, však věru nedomnívám se,
věštby že pochopíš jádro, neb na to příliš jsi hloupý.
Mandyse a jeho ovci tam jednou najdete v hnoji
290 a také ve zlatě: Ale! to obrovská bude vám cesta.
Leč si ho neuchopíte tam do svých mohutných rukou,
jestliže časonosnou dřív neprolomíte si látku.
Toto je věštba ti jistá. A nyní nech mne zas usnout.“
Tak pravil prorockým hlasem a více nic nám už neřek,
295 i když jsme dráždili mozek a jeho prosili snažně,
pouze posměšky mrzké a sprosté výroky různé.
My pak, nesouce prohru, jsme zpátky ho do ledu dali
dovnitř, s velikým vztekem, neb nic nám neřekl vlastně.
Vstoupivše na vyleštěnou a dobrou lodici svoji,
300 vzhůru jsme ve vesmír vzlétli a cizí nechali měsíc.