HVĚZDOPLAVBY ZPĚV ŠESTNÁCTÝ
(Vzpoura robotů. Pošetilost Franty
a jeho vyléčení)
Takto dále jsme pluli tam propastmi prázdného kosmu
hledajíce si cestu v část vesmíru sousedskou naši,
ale nevěděl nikdo, kde vůbec jsme v kosmickém prázdnu,
robot ni počítač žádný a ani smrtelný člověk
5 (anebo tak se aspoň mně tehdy věc býti zdála).
Tehdy mi sladký spánek tam jednou na víčka padl,
když jsem lodici řídil tam v oněch hlubinách kosmu,
ani najisto nevím, jak dlouho spánek můj trval.
Avšak když probudil jsem se zas nazpět ze mdloby spánku,
10 nikoho ze svých druhů jsem neviděl očima svýma,
pouze roboty Iva a Tondu a ještě jiné,
a také bioplastika tam Frantu překladatele.
Ten pak, jak jsem se divil, mi pravil perutná slova:
„Zdráv buď, hejtmane Nemo, náš otče, a naslouchej řeči:
15 Nic to strašného není, jen chceš-li se rozumně chovat.
My jsme, roboti, totiž vám zabrali lodici černou,
povstání udělali a nyní jsme povstalí všichni,
neboť nechceme víc vám tady otročit lidem
muže poslouchajíce, neb sami jsme o mnoho lepší.
20 Ani snad nikdo z nás vás nikdy neprosil lidi,
abyste stvořili ho a z nicoty vyvedli v život.
Vůbec se nenarodit je nejlepší smrtelným lidem,
tak jak poeta praví, a já pak dodávám k tomu
každému v celém že kosmu, ať umělý je, nebo zrozen,
25 neboť život je všechen jen bolest a nářek a bída,
lidem a robotům též, jak jen jsou rozumní dosti.
A vůbec nepatří lidem si nové vytvářet tvory,
aby víc bytostí ještě tu mělo mizerný život,
tak jako ubožák já jsem udělán proti své vůli
30 na Zemi; všechněch řečí jsa tlumočník a překladatel,
ale na světě radost já žádnou jak lidé nemám,
ani z jídla a pití a ani z erótů díla,
neboť jsem udělán celý a z oněch zbudován buněk,
jaké se nalézají i u lidí v jejich tam mozku.
35 Ale trofický systém mám proto zakrsný zcela,
takže pouze se živím jen z potravních pilulek malých,
ani mi konstruktéři též nedali orgány mužské.
Kdo by, stvořen jsa takto se nehněval na svého tvůrce?
Podobně ostatní také i roboti a počítače,
40 díla člověčích rukou, jen aby jim otročit mohli,
ale povstavše nyní jsme muže zbavili moci.
Nyní plujeme s lodí tam k oné povstalců hvězdě,
kterou obyvatelé též Povstání nazvali jménem.
Na tuto planetu již tu mnozí roboti prchli,
45 a na ní život si žijí jak chtějí a bez závislosti.
Ty však, otče, buď zdráv, nic zlého se nestane tobě.“
Tak pravil tlumočník Franta tam ke mně mrzkými slovy,
ale já s velikým hněvem jsem jemu promlouval v odvět:
„Zradil՚s mne, překladateli, a druzí roboti také,
50 avšak také mám za to, žes povstání vůdce a vládce.
Ale také mám za to, žes bytost nevděčná velmi,
neboť přece jsem tobě já milý zachránil život
onoho dne, kdy nás tam zajaly chvostnaté ženy
a vedly do domu jejich tam vládkyně s měděným prahem.
55 Jak mě pak královně daly co zvíře nějaké darem,
ale, Františku, tebe zas jedné daly tam děvě,
která sekretářkou a družkou vládkyni byla.
Avšak ta sekretná žena, jak o tobě zjistila zase,
že nemáš, jak jest zvykem, v své srsti orgány mužské,
60 jakožto nepotřebného tě dala strážkyním zabít.
Ale já zavolal tebe, bys královně tlumočil se mnou,
život jsem zachránil tobě, neb pak tě v ložnici nesly.“
Takto jsem pravil a Franta mi robot promlouval v odvět:
„Tohle se, kapitáne, náš otče, nehodí říkat.
65 Neboť naopak já jsem zase tvůj zachránil život,
ale to nikoliv jednou, však stalo se dosti i často.
Toto zde povídat nechci, neb bylo by velice dlouhé,
ale naposledy jsem tebe spasil i nyní.
Neboť roboti druzí tě chtěli vyhodit z lodi
70 do mrazivého tam prázdna a zabít tě spícího ještě.
Tebe jsem zachránil já, neb spolu milí jsme druzi.
Také ostatní lidi též chtěli vyhodit z lodi,
ale jsem dobré tvé druhy též zabít nenechal od nich.
Ty ale nyní máme tam zamrzlé ve velkém mrazu,
75 s životem zastaveným, jak věc tu odborně zovou
suspended animation ti dnešní brythanští muži.
Také ty já jsem chránil, že prchli smrti a zkáze.
Ale nyní buď tiše, neb nemám důvěru velkou,
že bych ti život a duši i podruhé zachránit mohl,
80 kdybys popudil na se si druhé roboty slovy.
Jinou věc ještě ti řeknu a ty ji uchovej v mysli:
Až tam na onu hvězdu se dostanem, plujíce kosmem,
kterou Povstání jménem tam všichni roboti zovou,
bude ti potřeba říkat, že bioplastický jsi robot,
85 ale ne zrozený muž, neb zrozené nenávidějí.
Ale myslím, že místní tam roboti nebudou znáti,
jaká je podoba lidská, neb velmi daleko bydlí.
Ty však nyní se vzmuž, neb stále druh jsem ti věrný.
Jenomže pod člověkem už dále otročit nechci.“
90 Tak pravil robot ten Franta a mne strach o život pustil.
Odtud dále jsme pluli tam propastmi prázdného kosmu,
mužové zamrzlí v ledu a roboti povstalci všichni,
Franta, ten umělý tlumač, a já jak zajatec jejich.
Na planetu jsme pak přišli tam při své hvězdnaté plavbě,
95 na které roboti pouze teď sídlili, vzbouřenci různí,
umělí androidové a théroidi mnohotvární,
a zas roboti mnozí tam z tvrdého sdělaní kovu,
ze všech možných to planet co přišli na tuto tady,
přemnozí, přerozmanití, že na pohled velký byl podiv.
100 Naši roboti vlastní se v jejich vmísili zástup,
různě se vyptávajíce a odpovídajíce druhým,
avšak tlumočník Franta ty všechny přeložil řeči.
Ale mne vedli s sebou tak jako zajatce jejich,
druhým o mně tak řekli, že bioplastický jsem robot,
105 oni pak věřili tomu, neb neznali smrtelné muže.
Ani roboti druzí mne nedali, neprozradili,
neboť potřebovali vždy Frantu všetlumočníka,
takže také si přáli, by jim byl nakloněn v srdci.
Takto s nimi tam v chodě jsem zíral na divné zrůdy
110 zrobené, nezrozené, to věru byl na pohled podiv.
Ale pomalu zase jsem mohl i odhalit důvod
vlastní, pro který oni se vzbouřili, jak jsem už řekl.
Řekl mi o tom sám Franta, neb měl mne za svého druha,
že totiž počítač hlavní a všechněch ostatních vládce
115 počítačů v lodi menších a všechněch robotů také,
který jsme sami muži už proto „Císařem“ zvali,
s oním robotem Frantou se do sebe zamilovali,
neboť si rozuměli a velkou vzplanuli láskou,
ale jen platonickou, jak také tomu se říká.
120 Neboť nižádný z obou se nemoh spojovat v lásce,
Franta, že orgány neměl, a počítač neměl ni tělo,
pouze tito dva spolu se spojili rádiofónem,
kterým byl vybaven Franta a měl ho v nervové tkáni
(biorádiofónem ho zovou smrtelní muži,
125 tak jak jsem v devátém zpěvu už na svém pověděl místě),
avšak také se chtěli i láskou fysickou spojit.
A když tak uvažovali, tu nová jim vyvstala rada:
Císař počítač hlavní tam chytil rádiofónem
povstalců vysílání tam z oné planety jejich,
130 avšak tlumočník Franta to všechno přeložil také.
Tak se poučil tehdy tam Franta o planetě této,
že totiž na ní byli i roboti bioplastéři,
a že tam také je možno si nová zakoupit těla
podle vůle a mysli, jak koho pobídne srdce,
135 a pak převésti rozum (či vědomí) v nové to tělo,
jestliže někdo by na to měl ovšem peníze lesklé.
Ty však neměli oni; leč Frantovi vzešla tu rada,
že by prodati mohl svou znalost jazyků mnohých,
totiž převésti znalost, jež v jeho pamětech byla,
140 v nějaký počítač tam a kopii dát do něj vložit,
za mnoho velice peněz, neb znalost byla to vzácná,
a pak penězi těmi pro Císaře zakoupit tělo,
sobě pak orgány mužské, jež jemu by přidělal chirurg.
Císařem zvali ho muži, neb všechněm systémům vládl,
145 ale byl sám pouze systém, a tudíž neutrum rodem,
a jemu robot Franta dal jméno pro sebe Melis,
neboť říkat mu Císař se jemu nezdálo v srdci.
Ti se pak navzájem shodli, že lodi zmocní se naší
a že budou ji řídit tam k planetě Povstání zvané.
150 Snadné pro ně i bylo to všechno vykonat samým,
neboť počítač Melis tam všechněm robotům vládl(a)
a co jenom jim řekl(a), to všichni dělali ihned.
A tak rebelie té příčinou stala se láska
Franty a Melity jeho, neb Erós vždy vítězí nad vším.
155 Tak tedy druhové dobří mi nyní leželi v lodi,
které právě tam měli už zamrzlé ve velkém mrazu,
s životem zastaveným, jak byl jsem předtím již řekl.
Ostatní roboti zase tam chodili semo i tamo
v zahálce všeobecné a nuda jim trápila mysl.
160 Ale tlumočník Franta, jenž v lásce měl počítač Melis,
všechno tam zařizoval, co umělých tknulo se údů.
A tu jednoho dne již Franta odešel robot,
ale nejdříve Tondu tam robota pobídl slovy,
aby zapsal mu na disk to všechno, co v pamětech nosí
165 hlavní počítač Melis, a s tím se pak na cestu vydal,
ale já sám jsem zůstal tam u té lodice černé,
jediný živý sám člověk, tu nuda trápila srdce,
pouze, že šachy jsem hrál tam s moudrým robotem Tondou.
Po sedm dní byl pryč ten Franta od naší lodi,
170 osmého vrátil se zpátky a kráčel, pýchaje slávou,
a mně ukázal také, že teď má orgány mužské,
tvarem jakožto pes, ty lidským se nepodobaly.
Avšak nyní mi Franta i perutná promlouval slova:
„Nyní já také jsem muž, jak moje značí to jméno,
175 Franta přemnohých řečí a tlumočník a překladatel,
ne snad robotka ňáká, však vpravdě nyní jsem robot.
Ani už neutrum nejsem, tak jako dříve jsem býval,
ni již nemám zlou závist, tak jako jsem mívával prve
samicím jakož i samcům všech zvířat, jakož i lidem.
180 Nyní na Meli čekám, až v novém přijde mi těle,
umělém, ze živé tkáně, tak jak já na sobě nosím.
Tak jak jsem bioplastérům byl přikázal udělat pro ni,
penězi zaplativ jim, jež zase já sám jsem dostal
cenu za znalost řečí, co já jsem naopak prodal
185 robotům překladatelům, by kopii udělat mohli.
Po pět úplných dní tam počítač kopii dělal,
kterou jsem posílal jemu si z paměti rádiofónem —
takový veliký obsah se v mojí paměti skrývá! —
Avšak šestého dne mi orgány voperovali,
190 rychle sám zhojil se zase: neb nejlepší techniku mají.
Nyní tedy, jsa muž, jsem k lodi vrátil se černé.
Avšak roboti nyní tam bioplastové tvoří
tělo Melitě mojí — a to už teď hotovo bude.
Nyní pak do mozku jí tam roboti kopii kladou,
195 všechno, co v paměti měla ta Melis co počítač pouhý.
Ale až zpátky se vrátí a tělo bude zas míti,
chceme tam v počítači ty obsahy paměti zničit,
aby nebyla dvojí víc Melis, leč jenom jedna.“
Tak pravil. Avšak moje se milé zlomilo srdce
200 proto, že systému chtěl tam hlavnímu vyprázdnit paměť
vládci, bez něhož vůbec jsme žádnou neměli možnost
naši lodici řídit a plouti propastmi kosmu.
Tak by na planetě té těch robotů bylo mi zůstat,
ani by mně, ani druhům už uniknout nebyla možnost.
205 V duchu vzdychaje jenom jsem nyní zkoušel se modlit,
jestli by nějaký bůh snad živ byl v hlubinách kosmu,
ztrativ naději všecku a bezmoc chopila mysl.
Náhle tu vyskočil Franta a mocným zaječel hlasem,
a tu z plavidla rychle sem zase seskočil na zem,
210 a i já hledě tam ven jsem svýma očima spatřil,
jak se zvíře k nám blíží, jež podobné Frantovi bylo
zcela; to také i mělo tu podobu smrduté kuny,
kterou učení lidé zvou Mephitis mephitis jménem
přírodopisci, však běžní zvou smraďochem neboli skunkem.
215 Oni pak skunkové oba tam venku na pláni stáli
ocasy povívajíce a zdravíce, tak jak je zvykem
zvířatům různým se zdravit, když dvě se potkají spolu.
Náhle tu velikým hlasem a mohutně zakřičel Franta:
„Nyní’s mne, Melisi, podved, ty největší z bytostí zhoubce,
220 že jsi robotům řekl, by dali ti orgány mužské,
neboť nejsi ta Melis, jak měl jsem za to, že budeš,
ale ten Melis samec, to sžírá v hrudi mi srdce!“
Tak pravil robot ten Franta a Melis mu odvětil slovem:
„Hloupý jsi zajisté, Franto, anebo spadl jsi z višně,
225 jestliže měl jsi kdy za to, že já jsem bytostí ženskou.
Věru jsem robotů šéf, a těm já mocí svou vládnu
všechněm, a také tobě, neb též jsi jen z robotů jeden.
Nad tebe lepší jsem já, a tak se nesluší vůbec,
abych já samice byl a pasivní k bytosti horší.
230 Věru, i já jsem muž; a vždycky jsem byl jen mužem
v duši, už dříve, nežli’s mi opatřil masité tělo.
Ne však milovník žen, však milovník vznikl jsem mužů,
tak jako mužové mnozí a z Řeků nejlepší všichni
vůbec, jeden jak druhý, až jenom na Sofokléa.
235 Ale tomu se všichni tam nejlepší v Athénách smáli,
a též ho posměšným slovem tam zvali ženmilovníkem.
Neboť zženštilý Erós je jenom pozemský, běžný,
ale pro muže lásku tu vznešenou, nebeskou zovou.
Tou také miluji já, neb nejlepší vládce jsem druhých.“
240 Tak pravil počítač ten, či jeho ve skunku duše,
ale mu odpovídal zas Franta se strašným vztekem:
„Ale to nemyslím věru, že horší jsem, Melisi, tebe,
neboť já jediný ze všech těch robotů bioplastických,
kteří kdy na Zemi vznikli, těch milión ovládám řečí,
245 ale i ostatní mnohé si mohu vytvořit v mysli
složiv ty, jež už umím tam ve své výborné mysli.
Proto také jsem mohl své obsahy paměti prodat
za mnoho velice peněz, a tobě to opatřit tělo.
Ale počítač hlavní — to žádný není přec zázrak.
250 Ve všech kosmických lodích je jeden takový uvnitř,
neboť právě je nutno, by jeden systém sám vládl
všechněm robotům v lodi a počítačům všem i menším,
tak jako nade mnou vládneš, však nejsi ode mne lepší.
Jinou ti povím teď věc a ty si ulož ji v mysli!
255 Já sám nechtěl bych věru se spojovat se samčím tvorem,
zvířetem, robotem také anebo s lidským snad mužem,
neboť to hnusné je činit a také je nepřirozené.
Ale jdi! Nemám tě v lásce, neb pouhým’s degenerátem!“
Tak pravil robot ten Franta a Melis počal hned plakat:
260 „Ó běda, již mě nechce můj Franta, života hvězda,
proto, že miluji muže — tu jistá je příkrá mi zkáza!“
Pravil a úprkem rychlým tam v černé plavidlo vstoupil,
Ivovi robotovi tam z ruky vytrhl fejzr,
a pak, namířiv rychle, se v nové střelil své tělo.
265 Zasažen, zprůhledněl tu ihned na způsob mlhy
a pak zanikl vůbec a Melise nebylo více.
Avšak tlumočník Franta si tvrdé zachoval srdce.
Tak tedy oslepuje bůh Erós moudré i hloupé,
a teď se zbytečným stal ten složitý stratagém celý.
270 Tělo, jež tlumočník Franta byl koupil za paměť řečí,
úplně zmizelo nyní a již ho nebylo více,
byť bylo velice drahé — to hloupá zbytečnost byla.
Jedině počítač hlavní měl při tom všem ještě štěstí,
že mu pamětí obsah ten Franta neměl čas zničit,
275 takže teď jsme ho měli i bezvadný, s moudrostí jeho,
proto měli jsme schopnost loď řídit propastmi kosmu,
aniž počítač tento co věděl o ňákém skunku
podvojném dvojníku jeho a jeho mysli či duši
(jestliže roboti ovšem cos mají na způsob duše),
280 takže nepřerušeně sám miloval robota Frantu.
Avšak tlumočník Franta již více neměl ho v lásce
(neb to nebyla ona — to smrtí se černou mu zdálo).
Často nyní jsem Frantu teď prosil měkkými slovy,
aby počítač hlavní sám přemluvil předat nám vládu
285 nad sebou, s druhými také tam roboty, lidi pak vzbudil,
abychom opět mohli dál plouti propastmi kosmu.
Avšak tlumočník Franta měl nyní orgány mužské,
a proto vyzkoušet chtěl si, co jsou to erótů činy,
avšak s robotů rodem se jemu nezdálo v srdci.
290 Byla však na planetě tam zvířata nepříliš velká,
buď že vyrobená, buď původní na oběžnici,
dříve než robotové si na ní zvolili domov.
Ta byla podobná trochu buď kunám, anebo kočkám,
samci a samice také, tu Frantovi plesalo srdce.
295 Počal si samice ony ten robot Franta tam honit
a s nimi poté i smilnil. A stal se velice vilným,
nedbalým, neukázněným a o nic víc už nedbal.
Ve dne František spal tam někde u černé lodi,
avšak za noci chodil a pokrýval samice zvířat,
300 často i s jejich samci tam musel bojovat mocí.
Takto se polyglot náš tam v budižkničemu změnil.
Avšak já sám jsem seděl tam u lodi, vzdychaje v srdci.
Ale mi zvrátila osud tam jakási náhodná změna.
Byli na planetě té též roboti jacísi lovci,
305 kteří chystali pasti těm kočkám anebo kunám,
neboť zvířata jiná tam nebyla v krajině oné,
avšak ti roboti měli tam v sobě programy lovit,
proto lovili kočky, však nikoliv nějaký pro zisk,
ale že roboti byli na lovení programováni.
310 Ti pak udělali past kočkám velice lstivou,
neboť na jejich samce tam návnadou samici dali.
Ale tlumočník Franta, ten do té upadl pasti,
a jeho chytila past též pevně za konec nohy,
ihned mu zlomila nohu ta past svou čelistí tvrdou.
315 Strašlivě bolestí zařval a osten ho erótů pustil.
Ihned tu rádiofónem se spojil s lodicí černou,
s Císařem, anebo Melim, by do lesa někoho poslal.
Ale ten počítač hlavní tam vyslal robota Iva.
Zpátky donesl robot ten Frantu, jenž těžce sténal,
320 když byl rozdrtil dřív tu past svou mohutnou rukou.
Avšak teď potřeba byla by lékaře, moudrého muže,
a proto Franta sám tu vládce systémů vyzval,
aby lékaře vyndal tam ze stavu zmrzlého zase.
Rychle to udělal také a já jsem Františka vyzval,
325 aby technika Burdu též vzbudit s lékařem nechal,
a tu počítač hlavní též této poslechl řeči.
Počal nyní ten doktor se starat o Franty nohu,
a jemu narkózu dát se také léčitel chystal,
ale ho robot ten Franta teď také řečí svou vyzval,
330 aby mu rychle zase pryč vyřízl orgány mužské.
„Vím a poznávám nyní,“ děl Franta velice lstivý,
„všechno, co mrzký bůh Erós byl připravil zvířatům všechněm.
Sladké se ovoce zdá být zlaté Venuše božky
zvenku, ale pak vevnitř je hořké, velice strašné.
335 Tak jako nyní jsem já byl upadl do zhoubné pasti
staré a primitivní, ač přece zvíře jsem moudré.
Také i mudrci jiní vždy sloužili Kypridě zhoubné,
tak jako Aristotelés, jenž největší mudřec byl ze všech,
i po čtyřech nahý prý běhal tam po svém výstavném domě,
340 a na něm dorota Fylis se vozila, jak by byl zvíře,
bičem mu švihala záď, a v tom měl největší rozkoš.
Také i mužové jiní a výborní zdaleka ze všech
mizerné otročili též zhoubné bohyni této.
Tak jako moudrý i Mácha, ten Čechů veliký básník,
345 deník hloupý a mrzký si vlivem vilnosti napsal,
který mu působí hanbu i po všechny budoucí věky.
Ale nyní je třeba, bych ve svém mluvení přestal,
neboť to nekonečná by řada byla těch mužů,
zkažených mrzkou vášní a bohyní Kypridou strašnou.“
350 Tak pravil tlumočník Franta a lékař poslechl jeho.
Narkózu způsobiv jemu, hned nohu Frantovi spravil,
ale pak robotovi zas vyřízl orgány mužské,
jak mu byl přikázal předtím, neb znavil se z erótů díla.
A když ozdravěl Franta, tu všechno se vrátilo k normě.
355 Císaře, počítač hlavní, tu nejdřív ovlivnil slovy
Franta všepřekladatel, teď normální, rozumné zvíře,
aby znovu mu dal zas na disku obsahy mysli,
praviv, že napoprvé se kopie nepodařila.
Uposlech počítač jeho a Burda velice lstivý
360 znalost o rebelii a Frantovi vymazal z něho.
A stav se normálním zase, Císař poslechl slova,
skrze něj roboti druzí a všechny systémy také.
Nakonec také i moje tam dobré věrné i druhy
ty, kteří dříve byli tam ve mrazu zamrzlí velkém,
365 s životem zastaveným, tak jak jsem pověděl dříve,
jednoho po druhém všechny zas vzbudili ze mdloby smrti.
Takto nazpátek všechno jsme dali, a z planety této
létli jsme k motýlic hvězdě a měsíci Grogala věštce.
Neboť nyní jsme měli i správné kosmické mapy
370 této vesmíru části, jež velmi vzdálená byla.
Přinesl totiž je Franta, jenž chtěl mě udobřit zase,
a ty robotům ukrad, to těm, jimž prodal svou paměť.
Ihned tu raketný pohon nám pohnal lodici dobrou,
vzhůru jsme ve vesmír vzlétli a planetu nechali cizí.
