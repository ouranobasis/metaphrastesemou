HVĚZDOPLAVBY ZPĚV DVANÁCTÝ
(Bitva mužů a žen. Nemo zajatcem a gladiátorem.
Statečnost robotů. Proradnost krále)
Tak tedy ku městu tomu my tehdy začali kráčet,
ozbrojivše se fejzry, jak už jsem dříve byl řekl,
nikoliv sami, neb s námi tu kráčeli roboti také
kovoví, neboť ty, co z živé zrobili tkáně,
5 v dobrých jsme nechali lodích, že snadno zranit se mohli
všechny zvířecích forem, a ovšem, zejména Frantu,
všemožných znalce to řečí, jenž pravý vědy byl zázrak,
by se mu nestalo nic, neb velkou robot měl cenu.
Avšak příslušný jazyk těch dívek ocasonosných
10 přenesl do několika tam malých robotů Franta,
kterýchžto účel byl jeden, a totiž překládat mezi
jejich místními muži a ženami chvostonosnými.
A tak žádného my jsme neměli překladatele,
neb my měli jsme Frantu. To, hlupák, jsem nevěděl tehdy,
15 že bude o mnoho lépe tam Frantu pozadu nechat
na dobře stavěné lodi, neb hrozilo nebezpečenství.
A tak jsme bez řeči byli tak jako mužové němí,
ani s místními muži a ani s ženami potom
nemohli jsme už mluvit; to stalo se od sebe samo,
20 souhrou rozličných činů, a zlá věc pozděj to byla.
Též mezi roboty těmi tu výborný kráčel i Ivo,
náš to bojový robot, jenž mnohých byl nositel zbraní,
onoho robot byl typu, jejž zovou ROBOKOP jménem,
mnohými vybaven fejzry byl rovněž, nosiči strachu.
25 Ten pak jméno měl Ivo, že byl též železný zcela.
Tento tedy i robot tu s námi ku městu kráčel,
Ivo, oděnec onen a druhů ochrana mocná.
Vyšli jsme, jak jsem již řekl, tu k městu chvostnatých ženštin,
těm jsme však nezamýšleli ni válku, ani snad zkázu,
30 ale je místní ti muži si pouze namluvit chtěli,
zbraně a roboty s sebou jsme měli jen z opatrnosti.
Ale strašné ty děvy, jež byly na hradbách města,
počaly na poplach troubit, když viděly očima svýma
muže a roboty s nimi se k jejich blížiti městu.
35 Na nic se netázaly, neb strach se zmocnil jim mysli.
A tu na hradby mnohé již chvostnaté běžely ženy,
a při tom každá z nich zbraň ve svých držela rukou,
trpké palné to zbraně, jež jména „ručnice“ zovou
Řekové novějších časů — ti staří je neznali vůbec.*
40 Těmi pak na příchozí ty děvy počaly střílet.
My pak, uleknuvše se, jsme všichni vrhli se na zem,
abychom schovali se za kameny, keře a stromy,
v příkopech a různých děrách, a kde bylo zvlnění půdy;
zvolna se plazíce vpřed jsme zhoubnými stříleli fejzry.
45 Jediný Ivo ten robot tam zůstal kráčeti zpříma,
jakož i roboti jiní, neb v sobě neměli program,
aby se na zemi vrhli, když někdo by počal je střílet.
Na tyto roboty pak ty děvy metaly zhoubné
kulky z oněch svých zbraní, a hluk se ozýval z toho.
50 Avšak nic škodlivého těm robotům neudělaly,
neboť z ocele byli a různých kovů tam všichni.
Oni pak kráčejíce zpět stříleli zhoubnými fejzry,
mnohé tu trudnými fejzry i sami zasáhli děvy.
Trefeny, zprůhledněly tu ihned na způsob mlhy
55 a pak zmizely vůbec a děv těch nebylo více.
Avšak se ukázaly teď statečné, milovné boje,
neboť nic neustoupily a statečně dále se bily,
a pak i na vrchol hradby si kanón vytáhly velký,
počaly z něho i střílet na roboty jakož i muže.
60 Trefily robota Iva, jenž velmi křepký byl v boji,
tu ho zničili krutě a jaksi ho pozmrzačily,
že více nemohl kráčet a ovšem ani se bíti,
ale na zemi padl a neschopný ležet tam zůstal.
Takto zanikla nyní nám mužům ochrana mocná.
65 Také roboty jiné tu střílely nábojem zhoubným.
Avšak nakonec nic jim v boji nebylo platno
z palných stříleti zbraní, neb my jsme byli přec lepší,
neb jsme novější fejzry my měli, silné to zbraně.
Jim jsme městské ty hradby a jejich veliké brány
70 paprskem rozbily zhoubným a dovnitř vstoupili města,
svými jsme mávali fejzry, neb silný hněv se nás zmocnil.
Ony pak s velikým křikem své dobré složily zbraně
a pak se chopily kolen a prosily každého muže,
aby jim ušetřil život a svoji uznaly prohru.
75 Ihned, jakož je zvykem as po všem vesmíru ženštin,
když jsou v nebezpečí a těžká dolehla nutnost,
počaly z šatů se svlékat tu ze všech najednou všechny,
samotné nabízejíce tu lásky ukryté brány,
těm je pozorujícím i zmátly zmužilé srdce,
80 sami tedy se svlékli a s nimi se spojili v lásce.
Avšak já nyní šel a hledal královskou děvu,
kterou jsem souložnicí dřív v jejích učinil síních
onoho dne, kdy mě daly jí ženy darem co lžipsa
(jak jsem vypověděl už tady v devátém zpěvu).
85 Tu jsem rozeznal také tam v zástupu chvostnatých ženštin
krále jak kolena třímá a k tomu tedy jsem přišel,
a, když právě se svlékal, jsem perutná promlouval slova:
„Pročpak, výtečníku, chceš s touto spojit se v lásce
dívkou, kterou jsem přece už já si učinil družkou?
90 Mnohé přece jsou jiné tu kolem dívky a ženy,
tobě, souložit s nimi, jak jenom pobídne srdce.
Ale tuto mou dívku teď, milý, samotnou nechej!“
Takto jsem pravil. On mi pověděl, náčelník mužů
sípaje, mysl neb vzal již hněv a zuřivost slepá;
95 mé řeči nerozuměl a já též řeči ne jeho,
ale ta situace tu zřejmá, typická byla:
Mužové dva, co se sváří tu kvůli půvabům ženy.
My pak na hradbě stáli a k boji se chystali oba.
Avšak vládkyně žena nám dala znamení přestat
100 a nám i ukazovala, že oběma poskytne přízeň,
což také potom se stalo a o tom mluvit se stydím,
ale jak slíbila nám, to potom vskutku se stalo.
Takto ve městě tom ti moji druhové dobří,
také místní ti muži a jejich král, i já také
105 dobyvše města, my muži, jsme konali erótů díla
s ženami chvostonosnými, což byl i výpravy účel.
Tak tedy, smilníce tam, jsme trvali až přišlo šero.
Ale když nakonec zašlo tu slunce posvátné světlo
(cizí a nezvyklé bylo a ne tak, jak naše slunce),
110 únava zchvátila údy tu každému, jakož i každé,
na hradbách leželi jsme tu ve spánku najednou všichni.
Ale když sladký nám spánek tu vyvstal a zakryl nám hlavu,
aniž strážcové jací by byli a hlídali město,
dívky cizího kmene tu k tomu přilétly městu.
115 Nesla je zvířata velká a zvláštní, na pohled podiv,
podobná koníkům mořským snad nejspíš, obrovská ale,
či snad jakýmsi drakům: to těžko je povědět věru,
a měla veliká křídla, tak jako je u netopýrů.
Na těchto sedíce ony tu vzduchem nesly se děvy.
120 A tu na hradby padly a zlobu proti nám měly,
však, že tvrdě jsme spali, tu chyběla síla nám k boji;
rozespalé nás všechny hned spoutaly trpkými pouty,
muže všechny, co byli, a také chvostnaté ženy,
a nás pak odnesly letem tam k svému vlastnímu městu.
125 Neměli žádnou jsme moc se tomu únosu bránit,
neboť fejzry jsme měli tam ve svých po kapsách šatech,
avšak byli jsme nazí tam kvůli oplzlým činům.
Tak nás sprostomilovnost, byť výborné, zavedla muže.
Ony tedy nás nesly ty dívky na křídlatých dracích,
130 vysoko v průzračném vzduchu tam božskou, nesmrtnou nocí —
strašně planety této též velký zářil dnes měsíc
nazelenalým světlem tak jako tváře jsou shnilé —
velkým brečící vztekem a bezradnost držela mysl.
A tu postupně, zvolna, se stinné zjevily hory,
135 jejich vysoké vrchy a útesy, jakož i kopce,
a ty pak přeletěvše dál jely děvy i s námi,
tak jak nás velicí nesli a strašliví na hřebetech draci.
Náhle tu objevilo se děv i vysoké město,
a tu se spustivše dolů ta zvířata na pláni stála.
140 Nepřátelské ty pak děvy, jež rovněž chvostnaté byly,
nás tam svázané pouty teď na dvě dělily party.
Ony zajaté ženy dál vedly do svého města,
ale nás hodily muže zas do temné jakési jámy,
propasti jakési hnusné, již měly u svého města.
145 My pak, naříkajíce, jsme pokoušeli se modlit,
jestli by nějaký bůh snad živ byl v hlubinách kosmu,
leč i tak žádná možnost se modlícím neobjevila.
Tak nás sprostomilovnost, byť výborné, zavedla muže.
Takto naříkajíce jsme na jasnou čekali zoru.
150 Zora když s ránem se rodíc se zjevila růžových prstů
(cizí, neobyčejná a naší se nepodobala),
přišla tu z nepřátel dívka a vylila potravu hnusnou
velkého do koryta, tak jako pro mrzké vepře,
do druhého pak zase i temnou na pití vodu,
155 a zas odešla pryč a ani neřekla slovo.
Stejné dělala dílo tak pořád, po dny tam všechny,
ani živý tvor jiný se smutným nezjevil zrakům.
V této jakési díře nás měli po celý měsíc,
nahé a zubožené tak jako u koryt bravce.
160 Ani se žádný nám způsob tam nejevil uniknout z jámy:
velice byla příkrá a z tvrdého kamene všecka,
nahoře silná mříž pak kryla do jámy otvor.
Tak tedy uvnitř jámy nám mnozí hynuli dnové
nešťastným, zuboženým, a nic se nedělo vůbec.
165 Toho jsme nevěděli nic příčinu anebo význam
ani o osudu žen, jež byly zajaty s námi,
kde byly, co dělaly a jaký potkal je osud,
ale byli jsme uvnitř v té díře a trudili srdce.
Nakonec mizerie se změnila, jakož i nuda
170 nám, těm nešťastným mužům, zas v nebezpečenství a osud.
Zora, když s ránem se rodíc se zjevila růžových prstů
(cizí a neobyčejná a naší se nepodobala)
onoho dne, kdy nám se osud projevil smrti,
tehdy k naší tam díře zas přišly z nepřátel ženy,
175 stejně vybavené jak puškami, tak jinou zbraní,
vyzvedly ze vchodu mříž a dovnitř spustily žebřík
a nám naznačovaly, že z díry máme ven vylézt.
Tehdy jiní tam četní se druhové vystoupit báli,
jakož i z planety muži, co se svým králem tam přišli,
180 ale jiní zas mnozí z té díry uniknout chtěli,
neboť se nudili velmi. Tak mysli se dělily mužů.
Avšak já a ten Burda a král ten z planety oné
a též mužové jiní jsme k žebříku přistoupli rychle,
a pak jsme šplhali vzhůru a vynořili se i z díry.
185 Jedna z oněch tam žen nás mužů říkala počet.
Avšak, když spočetla žena už deset statečných mužů,
zpátky vytáhly žebřík a nahoře přikryly otvor.
Nás pak nahaté muže tu k svému vedly pak městu
puškami pod trudnými a jinými zbraněmi svými.
190 Ráno bylo to nové a všechny ulice prázdné,
našich nohou tu zvuk se v oněch ozýval cestách.
My pak, kráčejíce, jsme na divné hleděli město
výborně vystavěné tu z bílých leštěných kvádrů
podivných, nezvyklých tvarů a plné věžiček zvláštních.
195 Vedly nás ony pak děvy až k jedné podivné stavbě.
Zdála se ona nám stavba jak dávný amfiteátr,
jaký Římané staří mít kdysi ve zvyku měli,
ve kterém gladiátoři se jedni s druhými prali
nebo s divokou zvěří a kde i křesťané kdysi
200 pod tou samotnou zvěří svou krev též cedili temnou
— tomu divná ta stavba se nám tam podobná zdála.
Vedly nás do dveří tam a v podzemní bludiště chodeb,
a pak nás zavřely zase tam muže v jakési kryptě.
Přinesly potom dovnitř si dlouhou hadici z gumy,
205 jakou zahradu kropit je doma na Zemi zvykem,
a již mřížemi krypty se na nás hrnula voda
studená, nikoli teplá, tu mocně ječeli druzi.
Takto nám umyly děvy ty těla zmazaná hnojem.
Jinou pak hadici zase ty děvy do basy vnesly,
210 ze které opět dul tam teplý na muže vítr,
takto nás umyly tedy a usušily potom také.
Zakrátko veliký hluk jsme slyšeli, jakožto mnohých
bytostí přicházejících a ženské rovněž i hlasy
četné: Zřejmé nám bylo, že shromažďují se tu ženy.
215 Do basy potom přišly až dovnitř ženštiny mnohé.
Jedny zbraněmi svými nás muže držely v šachu,
druhé nesly nám zbroj tam na způsob antické brně,
krunýře, jakož i přilby a holeně na nohy také,
posuňky rozkázaly nám do nich obléct se k boji.
220 Všichni jsme poslechli ovšem, neb na nás mířily zbraní.
Ale nedaly meč tam ostrý žádnému muži,
ani oštěp a štít nám nedali k mocnému boji,
avšak oděné v přílby a krunýře, bez zbraní ale
puškami pod trudnými a jinými zbraněmi svými
225 vedly nás skrze chodby tam podzemním bludištěm oním
k jakýms nízkým zas dveřím, jež z kujného železa byly.
Všechny pořadě potom a po jednom každého muže
vedly do jakési cely, jež silné měla zas mříže,
a tu mu do jeho rukou meč ostrý vložily teprv,
230 silný daly i štít a v cele té poslaly vzhůru,
tak jako ve výtahu, jak muži noví to zovou.
Zpátky sjel výtah prázdný. A potom zase ty ženy
nejbližšího vzaly muže, zbraň daly mu, poslaly vzhůru,
až potom i já sám jsem v oné octl se cele.
235 Ony mne ozbrojily a nahoru poslaly potom.
Ihned jsem nahoru vyšel tu z podzemních bludištních chodeb,
a tu dveře té klece mi odemkla techniky síla.
Z klece vyšel jsem ven, ta zase zapadla zpátky.
Nyní stanul jsem uvnitř tam pláně a na závodišti,
240 jemuž „stadion“ také zvlášť noví říkají muži,
jinak také i „cirkus“ a jinak „amfiteátr“.
Kolkolem na sedadlech tu přečetné seděly ženy,
cizí chvostonosičky, leč ze kmene, který nás zajal
muže a také ženy, když spolu se spojili v lásce.
245 Ony s velikým jekem mne zdravily, když jsem se zjevil,
a také ostatní muže, jak pořadě vynořili se,
nesouce zářivou zbroj, neb pěkný a velký byl každý,
avšak když všechněch deset již mužů v cirku tom bylo,
jakés trubačky ženy tu mocným troubily zvukem
250 na své veliké trouby. A když zvuk vydaly třetí,
naproti veliké dveře se náhle odemkly samy
a tu z oněch tam dveří se deset řítilo potvor,
podobných oněm tam lžipsům, jež ve svých chovaly psincích
první chvostnaté děvy, na nichž jsme vítězství vzali,
255 avšak silnější mnohem a větší byli než oni,
tak jako velicí býci a ve svých měli též hubách
mocné tesáky dlouhé, jak kanci, anebo sloni,
zřejmě strašlivě ostré a strašné jen na ně hledět,
ti tedy pseudopsové se obrovští proti nám hnali.
260 hrozivě štěkajíce se sápali rozzuřeně.
Avšak na to já ovšem, i druzí mužové dobří,
meče své napřáhnuvše, jsme potvory čekali hrozné.
Proti mně nyní se řítil z těch lžipsů nejhorší vůbec,
velký, velice silný a strašný na něj jen hledět.
265 Veliké tesáky zuby měl ve svém rypáku hnusném,
a tam proti mně skočil a na dvé se rozsápat snažil.
Já však se sehnuv mu vyhnul a jeho sekl jsem mečem
do hlavy. Ihned tu z hlavy se krev mu valila temná.
Strašlivě potvora řvala a znovu skočila po mně,
270 byť z ní stříkala krev. To obluda statečná byla.
Já ale znovu jsem jeho tu jasnou ocelí sekl.
Strašlivě opět řvala a couvla ohavná zrůda.
Avšak když potřetí zase se přihnal s hlasitým vytím,
ocasem uhodil mne tu do pravé mohutné ruky,
275 z pěsti mojí mi na zem tu ihned vypad meč ostrý.
Stal jsem se neozbrojeným tím úderem ocasu zrůdy.
Chtěl jsem zase meč zvednout si ze země, ale pes zrůdný
obrovským strašným skokem se z dálky na mne hned vrhl,
tímto mě povalil na zem a chytil, chtěje mě zabít,
280 rozdrtit hodlal krunýř tu svými mocnými zuby.
Tehdy jasně jsem poznal, že příkrá přišla mi zkáza,
konec života smrtí. Však strach jsem necítil vůbec,
jen se mi divné to zdálo a zvláštní, jakoby ve snu,
jak by se nedělo to a pouze to vidění bylo,
285 jiného muže i osud a nikoli osud můj vlastní.
Příroda laskavá takto nám při smrti obludí mysl.
Náhle však obludný pes tu falešný zprůhledněl zcela
a pak zmizel i vůbec a obludy nebylo více.
Také hned ohromný jek byl slyšet chvostnatých ženštin,
290 které se dívaly na hry, neb přemnohé byly v tom cirku.
Vzpřímiv milé své údy jsem nyní očima spatřil,
jak tam nad stadionem se Tolma lodice vznáší
naše; ta trudnými fejzry ty všechny zabila dole
lžipsy veliké ony, již, obludy, válčili s muži.
295 Trefeni, zprůhledněli tu ihned na způsob mlhy
a pak zmizeli vůbec a oblud těch nebylo více.
Ihned tu přistála potom i lodice uprostřed cirku,
a tu android Ivo hned z lodi vyskočil na zem,
hrozný robot to v boji a mnohými vybaven fejzry.
300 Svými trudnými fejzry tu střelil některé blízko
děvy, ty okamžitě i zmizely, umírajíce.
Ale ostatní všechny, co na hry se dívaly ženy,
se strašným vstávaly jekem a chtěly utíkat odtud
ze svých, jak seděly, míst, vše pojala panická hrůza.
305 Mnohé by panickým strachem tu byly zhynuly ženy
nohama rozšlapány, jak v strachu běhaly všechny,
kdyby tlumočník Franta teď nebyl vyskočil na zem
a jim velikým hlasem přes megafón sdělaný dobře
jejich vlastní tam řečí byl nakázal na místě zůstat,
310 jestliže nechtějí býti snad zhubeny robotím fejzrem.
Tak pravil, ty pak všechny hned umlkly, seděly tiše.
Poté tlumočník Franta tu královnu oslovil jejich,
nepřátelských oněch žen, jež na trůně uprostřed byla,
a jí rozkázal také by na žebřík vstoupila lodi,
315 a též ostatním čtyřem, jež z nich všech nejlepší byly,
a tam s vládkyní samou též uprostřed seděly v křeslech.
Ty však nechtěly Frantu hned poslechnout přemnohých řečí,
a tu robokop Ivo z těch dvořan zabil tam jednu.
Ihned pak do plavidla tu královna vešla i druhé.
320 Avšak, když královnu již jsme od nich si rukojmím vzali,
s děvami druhými třemi, tu sami jsme do lodi vešli.
Ihned raketný pohon tu dobrou lodici pohnal,
zpátky jsme letěli zase do země laskavých děvic.
A když jsme letěli tam, tu Franta řekl nám všechno
325 o tom, co bylo se sběhlo, když na nás děvice vpadly
a vzaly s sebou muže i ony nám příznivé také
ženy, právě v tu dobu, kdy tak jsme je sdělali muži,
aby k nám laskavé byly, ne kouzlem, pouhou leč silou,
tak jak už tajemná jest těch ženských mysl i duše.
330 Nejdříve tedy Franta, ač skunkovi podobný robot
zburcoval nejvyšší tam, co v Tolmě byl počítač hlavní
(„computer“ nazývají ho jménem mužové britští,
ale ho nazývají zas Řekové „hypologistés“),
s tím totiž Franta byl spojen svým biorádiofónem,
335 s oním to počítačem, jenž nám byl na černé lodi
vládcem robotů všech a přední logický systém,
kterémuž všichni Císař jsme proto říkali plavci.
S tímto tlumočník Franta byl spojen rádiofónem.
Toho zburcoval řečí a potom slovy ho žádal,
340 aby sám zburcoval Tondu tam robota, jenž věděl mnohé
složité technické věci, což byl i na pohled podiv
aby spraviti uměl, co v lodi by zkaženo bylo,
z věcí: ať robot by byl, ať zase počítač také
— a tento vypadal Tonda jak jakýsi veliký pavouk —
345 aby ven teď ho poslal, by Iva robota spravil.
Poslechl počítač Císař a ihned Toníka vyslal,
aby pokaženého tam Iva na pláni spravil.
Jakmile velkého Iva ten Tonda hrozného spravil,
potom naše i loď, jíž Tolma dali jsme jméno,
350 z pláně vzhůru se vznesla a nás tu začala hledat.
Našli veliké město tam ženštin chvosty nesoucích
nepřátelských, a našli i stadion a nás v něm v městě,
přistávše na stadionu již potom nám záchranu dali.
Při tom zajali také jim vládkyni a čtyři další,
355 aby je vyslýchali a jako rukojmí měli.
(Takto v budoucím čase ti roboti rozumní budou!)
A pak o zbylých věcech, co potom dále se sběhly,
co mám povědět první, co potom a co na sám konec?
Vládkyni zajatou jejich pak na výslech vzali i druhé
360 čtyři ostatní dívky, jež zároveň s královnou jali,
při čemž je mrskali biči po zádích, jakož i prsou
král sám místních těch mužů a ti co byli s ním druzí,
z oněch atletů, kteří tam na ten vylezli jebák,
tak jako způsob měli ti všichni ocasonosní
365 muži jakož i ženy, což už jsem dávno si všiml,
že měli z bolesti rozkoš ti všichni, jakož i všechny,
a z toho důvodu také vždy spolu válčili oni,
mužové, jakož i ženy a všechno ostatní k tomu,
jako ti zezvířečtělí tam muži a ženy také.
370 — Neb i ti bez ženštin muži se nejdřív rodili s chvosty
od dob, kdy lesbické ženy tam na jejich planetu přišly,
ale bylo jim zvykem ty chvosty zutínat všechněm,
uši přistřihnout také již malým ocelí krutou.
Takto se chvostnatí oni tam mužové nezdáli býti,
375 ale s ocasatými tam ženami kmen byli stejný. —
Všechno též vyslechli pak ti královi předáci muži
od těch zajatých žen a byl to na poslech podiv,
avšak tlumočník Franta ty všechny přeložil řeči.
Ty pak vypověděly i o všech ostatních mužích
380 a též o oněch ženách, co na hradbách zajaly tehdy,
jakož i o příčinách, z nichž toto všechno se stalo.
Tyto ocasaté té královny zajaté ženy
zpočátku takové byly, jak ty, co k nim jsme my přišli
— nejdříve tehdy sami a nyní s králem a lidem —
385 totiž, že vládnouti chtěly tam nejdřív nad muži všemi,
ale milenky mužů, tak jak jsem už pověděl všechno,
a potom měly své lžipsy — to degenerované muže
a ty jak zvířata doma si držely pro potěšení
pro radost a také vilnost, neb vládnout přály si mužům.
390 Avšak postupem času se opět tam zrodily ženy
lesbické, které odpor zas ke všemu mužskému měly,
k lidem, jakož i zvěři — to smrt se zdála jim býti.
Ty pak i opustily to město a sdělaly nové
jiné pro sebe samy tam za vysokými si kopci,
395 které přejíti nelze ni pěšky, ni žádným i vozem,
ale si zkrotily ženy tam ony křídlaté draky,
a na těch zvykly si nosit se přes ty vysoké hory.
Pro sebe falešné psy, což degeneráti jsou muži,
pěstily pro zábavu, neb vůbec neměly touhu
400 s muži anebo zvěři se samčí spojovat v lásce,
leč sebe milovaly jen navzájem, lesbické jsouce.
Z oněch falešných psů pak stvořily obludy hrozné,
aby mohly tam v cirku se se psy utkávat mocí,
tak jako na Zemi muži to iberští dělají s býky.
405 (Jiné falešné psy si držely, spermatu dárce.)
Na ony mužemilovné však činily nájezdy časté,
aby se zmocnily děv a učinily si z nich družky.
Avšak, když viděly muže, že jsou tam na hradbách s nimi,
lidské vzaly též samce, nás totiž do svého města,
410 aby nás mučily tam pak rozličně, jak by jen chtěly,
a aby nechaly nás tam bojovat s hroznými lžipsy
v jejich amfiteátru, neb k mužům nenávist mají,
jelikož mají jak úd, tak rozum, jak ony samy.
Avšak nám odvrátili tam roboti krutý den smrti.
415 Nakonec, co ještě mám tu o všech povědět věcech?
Lesbičky ocasaté pak pustily milenky mužů
a i ostatní druhy svou výměnou za náčelnici
a ty ostatní dívky, jež jsme si jak rukojmí vzali.
Nadvládu přijaly potom i dívek mužomilovných,
420 neboť ty měly teď zbraně víc technické, velice zhoubné,
a také přislíbily, byť ovšem nerady velmi,
že i zabijí všechny své krotké křídlaté draky,
aby nemohly na nich se přenášet přes stinné hory,
dívkám mužemilovným tak nosit osud a zkázu.
425 Avšak z těch mužomilovných si muži sdělali družky.
Takto po celý měsíc tam (naší pozemské míry)
slavili obecnou svatbu a skvělé hostiny měli,
ale mužů ten král si vzal těch královnu dívek.
Ten měl původně jméno, jak totiž přeložil pro nás
430 Franta všetlumočník, jež znělo Misogynétés,
ale jméno si změnil a byl teď Filogynétés*,
a ta královna zase, jež zvala se Androdameia,
také si změnila jméno a Hypandreia** teď byla.
A taky jiní a jiné si podobně změnili jména.
435 Avšak mně nelíbilo se tu na té planetě zůstat,
neboť královnu vzal si vládce bezženných mužů,
na kterou prvně jsem já co člověk rozumný vstoupil.
Ovšem nouzi jsem neměl zde o ty chvostnaté ženy,
neboť vášnivé byly tu všechny a velice vilné,
440 takže se unavili z nich též mí druhové dobří.
Avšak když bujarých svateb tu minul oslavný měsíc,
tu jsem já Filogynéta zas jejich oslovil krále:
„Toto’s mi, králi, slíbil tam kdysi ve svém jsa domě,
že mi chceš dobrovolně tu pomoci rukou i vědou
445 zloděje Mandyse chytit a ovci, jež sleduje vesmír,
jestliže opatřím tobě a druhým mužům tvým ženy.
Toto jsem udělal já a ty drž úmluvu svoji.“
Tak jsem pravil a on zas ke mně náčelník mužů:
„Ani ti, cizinče, nyní svou nesplním úmluvy součást,
450 hlupáku, neboť nemáš moc žádnou mne donutit k tomu.
Holky muži teď máme a na věci ostatní nedbám.
Ani mne nepobádá tam uvnitř hrudi mé srdce,
abych se po hvězdách plavil kdes v propastech prázdného kosmu
spíš, než na lůžku konal teď slavné erótů díla.
455 Dále pak zprotivil ses mi, ty, cizinče, velice silně,
když jsi mne donutil k tomu, bych s tebou vládkyni sdílel,
(oba v otvory různé, neb toto mrzké je dílo)
s tebou v onen tam den, kdy žen jsme zabrali město.
Tehdy jsem přísahal sobě, že nic ti na pomoc nedám.
460 Ale jdi, nerozčiluj mě, ať zdráv se ode mne vrátíš!“
Tak pravil muž ten král; hněv chopil mi zmužilé srdce
a tu mu nadávaje jsem mluvil perutná slova:
„Zemři nyní, ó králi, jenž nejvíc lstivý jsi z mužů,
až budeš s kurvami smilnit, ať duše vystříkne z tebe
465 v spermatu smrdutém tvém, jak nemužný muž musí zhynout.
Avšak naopak já, co kapitán, se svými druhy
půjdeme vytvářet sobě zas krásnou a nesmrtnou slávu.“
Takto jemu jsem pravil a zbabělce opustil vládce,
— avšak tlumočník Franta ty všechny přeložil řeči —
470 a své zavolav druhy jsem k hvězdné vyzval je cestě.
Oni pak vstoupili rychle v to dobré plavidlo hvězdné.
Ihned tu raketný pohon nám pohnal lodici dobrou,
vzhůru jsme ve vesmír vzlétli a planetu nechali cizí.